Saṃyutta Nikāya 1 
1. Naḷavagga 
9. Mānakāmasutta 
Sāvatthinidānaṃ. 
Ekamantaṃ ṭhitā kho sā devatā bhagavato santike imaṃ gāthaṃ abhāsi: 
“Na mānakāmassa damo idhatthi, 
Na monamatthi asamāhitassa; 
Eko araññe viharaṃ pamatto, 
Na maccudheyyassa tareyya pāran”ti. 
“Mānaṃ pahāya susamāhitatto, 
Sucetaso sabbadhi vippamutto; 
Eko araññe viharaṃ appamatto, 
Sa maccudheyyassa tareyya pāran”ti. 
