Saṃyutta Nikāya 45 
3. Micchattavagga 
23. Paṭhamapaṭipadāsutta 
Sāvatthinidānaṃ. 
“Micchāpaṭipadañca vo, bhikkhave, desessāmi, sammāpaṭipadañca. 
Taṃ suṇātha. 
Katamā ca, bhikkhave, micchāpaṭipadā? 
Seyyathidaṃ—micchādiṭṭhi … pe … micchāsamādhi. 
Ayaṃ vuccati, bhikkhave, micchāpaṭipadā. 
Katamā ca, bhikkhave, sammāpaṭipadā? 
Seyyathidaṃ—sammādiṭṭhi … pe … sammāsamādhi. 
Ayaṃ vuccati, bhikkhave, sammāpaṭipadā”ti. 
Tatiyaṃ. 
