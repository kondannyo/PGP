Saṃyutta Nikāya 45 
4. Paṭipattivagga 
36. Dutiyasāmaññasutta 
Sāvatthinidānaṃ. 
“Sāmaññañca vo, bhikkhave, desessāmi, sāmaññatthañca. 
Taṃ suṇātha. 
Katamañca kho, bhikkhave, sāmaññaṃ? 
Ayameva ariyo aṭṭhaṅgiko maggo, seyyathidaṃ—
sammādiṭṭhi … pe … sammāsamādhi. 
Idaṃ vuccati, bhikkhave, sāmaññaṃ. 
Katamo ca, bhikkhave, sāmaññattho? 
Yo kho, bhikkhave, rāgakkhayo dosakkhayo mohakkhayo—
ayaṃ vuccati, bhikkhave, sāmaññattho”ti. 
Chaṭṭhaṃ. 
