Saṃyutta Nikāya 45 
4. Paṭipattivagga 
35. Paṭhamasāmaññasutta 
Sāvatthinidānaṃ. 
“Sāmaññañca vo, bhikkhave, desessāmi, sāmaññaphalāni ca. 
Taṃ suṇātha. 
Katamañca, bhikkhave, sāmaññaṃ? 
Ayameva ariyo aṭṭhaṅgiko maggo, seyyathidaṃ—
sammādiṭṭhi … pe … sammāsamādhi. 
Idaṃ vuccati, bhikkhave, sāmaññaṃ. 
Katamāni ca, bhikkhave, sāmaññaphalāni? 
Sotāpattiphalaṃ, sakadāgāmiphalaṃ, anāgāmiphalaṃ, arahattaphalaṃ—
imāni vuccanti, bhikkhave, sāmaññaphalānī”ti. 
Pañcamaṃ. 
