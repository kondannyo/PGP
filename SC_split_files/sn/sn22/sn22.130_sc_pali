Saṃyutta Nikāya 22 
13. Avijjāvagga 
130. Dutiyaassādasutta 
Bārāṇasiyaṃ viharanti isipatane migadāye … pe … 
“‘vijja, vijjā’ti, āvuso sāriputta, vuccati. 
Katamā nu kho, āvuso, vijjā; 
kittāvatā ca vijjāgato hotī”ti? 
“Idhāvuso, sutavā ariyasāvako rūpassa assādañca ādīnavañca nissaraṇañca yathābhūtaṃ pajānāti. 
Vedanāya … pe … 
saññāya … 
saṅkhārānaṃ … 
viññāṇassa assādañca ādīnavañca nissaraṇañca yathābhūtaṃ pajānāti. 
Ayaṃ vuccatāvuso, vijjā; 
ettāvatā ca vijjāgato hotī”ti. 
Pañcamaṃ. 
