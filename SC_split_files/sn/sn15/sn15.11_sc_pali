Saṃyutta Nikāya 15 
2. Dutiyavagga 
11. Duggatasutta 
Ekaṃ samayaṃ bhagavā sāvatthiyaṃ viharati. 
Tatra kho … pe … 
“Anamataggoyaṃ, bhikkhave, saṃsāro. 
Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. 
Yaṃ, bhikkhave, passeyyātha duggataṃ durūpetaṃ niṭṭhamettha gantabbaṃ: 
‘amhehipi evarūpaṃ paccanubhūtaṃ iminā dīghena addhunā’ti. 
Taṃ kissa hetu … pe … 
yāvañcidaṃ, bhikkhave, alameva sabbasaṅkhāresu nibbindituṃ alaṃ virajjituṃ alaṃ vimuccitun”ti. 
Paṭhamaṃ. 
