Saṃyutta Nikāya 2 
3. Nānātitthiyavagga 
27. Nandasutta 
Ekamantaṃ ṭhito kho nando devaputto bhagavato santike imaṃ gāthaṃ abhāsi: 
“Accenti kālā tarayanti rattiyo, 
Vayoguṇā anupubbaṃ jahanti; 
Etaṃ bhayaṃ maraṇe pekkhamāno, 
Puññāni kayirātha sukhāvahānī”ti. 
“Accenti kālā tarayanti rattiyo, 
Vayoguṇā anupubbaṃ jahanti; 
Etaṃ bhayaṃ maraṇe pekkhamāno, 
Lokāmisaṃ pajahe santipekkho”ti. 
