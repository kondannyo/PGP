Aṅguttara Nikāya 8 
4. Dānavagga 
31. Paṭhamadānasutta 
“Aṭṭhimāni, bhikkhave, dānāni. 
Katamāni aṭṭha? 
Āsajja dānaṃ deti, 
bhayā dānaṃ deti, 
‘adāsi me’ti dānaṃ deti, 
‘dassati me’ti dānaṃ deti, 
‘sāhu dānan’ti dānaṃ deti, 
‘ahaṃ pacāmi, ime na pacanti; nārahāmi pacanto apacantānaṃ dānaṃ adātun’ti dānaṃ deti, 
‘imaṃ me dānaṃ dadato kalyāṇo kittisaddo abbhuggacchatī’ti dānaṃ deti, 
cittālaṅkāracittaparikkhāratthaṃ dānaṃ deti. 
Imāni kho, bhikkhave, aṭṭha dānānī”ti. 
Paṭhamaṃ. 
