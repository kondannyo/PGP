aṅguttara nikāya 4
24. kammavagga
232. saṅkhittasutta
“cattārimāni, bhikkhave, kammāni mayā sayaṃ abhiññā sacchikatvā paveditāni.
katamāni cattāri?
atthi, bhikkhave, kammaṃ kaṇhaṃ kaṇhavipākaṃ;
atthi, bhikkhave, kammaṃ sukkaṃ sukkavipākaṃ;
atthi, bhikkhave, kammaṃ kaṇhasukkaṃ kaṇhasukkavipākaṃ;
atthi, bhikkhave, kammaṃ akaṇhaasukkaṃ akaṇhaasukkavipākaṃ kammakkhayāya saṃvattati.
imāni kho, bhikkhave, cattāri kammāni mayā sayaṃ abhiññā sacchikatvā paveditānī”ti.
paṭhamaṃ.
