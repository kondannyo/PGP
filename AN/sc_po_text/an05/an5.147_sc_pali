aṅguttara nikāya 5
15. tikaṇḍakīvagga
147. asappurisadānasutta
“pañcimāni, bhikkhave, asappurisadānāni.
katamāni pañca?
asakkaccaṃ deti, acittīkatvā deti, asahatthā deti, apaviddhaṃ deti, anāgamanadiṭṭhiko deti.
imāni kho, bhikkhave, pañca asappurisadānāni.
pañcimāni, bhikkhave, sappurisadānāni.
katamāni pañca?
sakkaccaṃ deti, cittīkatvā deti, sahatthā deti, anapaviddhaṃ deti, āgamanadiṭṭhiko deti.
imāni kho, bhikkhave, pañca sappurisadānānī”ti.
sattamaṃ.
