aṅguttara nikāya 8
4. dānavagga
33. dānavatthusutta
“aṭṭhimāni, bhikkhave, dānavatthūni.
katamāni aṭṭha?
# NOTE: Note that the first four are the four agatis and should be translated as such.
chandā dānaṃ deti, dosā dānaṃ deti, mohā dānaṃ deti, bhayā dānaṃ deti, ‘dinnapubbaṃ katapubbaṃ pitupitāmahehi, nārahāmi porāṇaṃ kulavaṃsaṃ hāpetun’ti dānaṃ deti, ‘imāhaṃ dānaṃ datvā kāyassa bhedā paraṃ maraṇā sugatiṃ saggaṃ lokaṃ upapajjissāmī’ti dānaṃ deti, ‘imaṃ me dānaṃ dadato cittaṃ pasīdati, attamanatā somanassaṃ upajāyatī’ti dānaṃ deti, cittālaṅkāracittaparikkhāratthaṃ dānaṃ deti.
imāni kho, bhikkhave, aṭṭha dānavatthūnī”ti.
tatiyaṃ.
