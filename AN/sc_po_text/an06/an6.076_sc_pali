aṅguttara nikāya 6
8. arahattavagga
76. arahattasutta
“cha, bhikkhave, dhamme appahāya abhabbo arahattaṃ sacchikātuṃ.
katame cha?
mānaṃ, omānaṃ, atimānaṃ, adhimānaṃ, thambhaṃ, atinipātaṃ.
ime kho, bhikkhave, cha dhamme appahāya abhabbo arahattaṃ sacchikātuṃ.
cha, bhikkhave, dhamme pahāya bhabbo arahattaṃ sacchikātuṃ.
katame cha?
mānaṃ, omānaṃ, atimānaṃ, adhimānaṃ, thambhaṃ, atinipātaṃ.
ime kho, bhikkhave, cha dhamme pahāya bhabbo arahattaṃ sacchikātun”ti.
dutiyaṃ.
