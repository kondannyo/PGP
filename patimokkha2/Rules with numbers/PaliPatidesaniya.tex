@ pali-pat-0.tex
Ime kho pan’āyasmanto cattāro pāṭidesanīyā dhammā uddesaṁ āgacchanti.

@ pali-pat-1.tex
1. Yo pana bhikkhu aññātikāya bhikkhuniyā antaragharaṁ paviṭṭhāya hatthato, khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ asappāyaṁ pāṭidesanīyaṁ, taṁ paṭidesemī” ti.

@ pali-pat-2.tex
2. Bhikkhū pan’eva kulesu nimantitā bhuñjanti. Tatra ce bhikkhunī vosāsamānarūpā ṭhitā hoti, “Idha sūpaṁ detha, idha odanaṁ dethā” ti. Tehi bhikkhūhi sā bhikkhunī apasādetabbā, “Apasakka tāva bhagini, yāva bhikkhū bhuñjantī” ti. Ekassa’pi ce bhikkhuno nappaṭibhāseyya taṁ bhikkhuniṁ apasādetuṁ, “Apasakka tāva bhagini, yāva bhikkhū bhuñjantī” ti, paṭidesetabbaṁ tehi bhikkhūhi, "Gārayhaṁ āvuso dhammaṁ āpajjimhā asappāyaṁ pāṭidesanīyaṁ, taṁ paṭidesemā” ti.

@ pali-pat-3.tex
3. Yāni kho pana tāni sekkhasammatāni kulāni. Yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ asappāyaṁ pāṭidesanīyaṁ, taṁ paṭidesemī” ti.

@ pali-pat-4.tex
4. Yāni kho pana tāni āraññakāni senāsanāni sāsaṅkasammatāni sappaṭibhayāni. Yo pana bhikkhu tathārūpesu senāsanesu viharanto, pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṁ tena bhikkhunā, “Gārayhaṁ āvuso dhammaṁ āpajjiṁ asappāyaṁ pāṭidesanīyaṁ, taṁ paṭidesemī” ti.

@ pali-pat-uddittha.tex
Uddiṭṭhā kho āyasmanto cattāro pāṭidesanīyā dhammā.

@ pali-pat-parisuddha.tex
Tatth’āyasmante pucchāmi: Kacci’ttha parisuddhā? +
Dutiyam’pi pucchāmi: Kacci’ttha parisuddhā? +
Tatiyam’pi pucchāmi: Kacci’ttha parisuddhā? +
Parisuddh’etth’āyasmanto, tasmā tuṇhī, evam’etaṁ dhārayāmi.

@ pali-pat-nitthito.tex
Pāṭidesanīyā Niṭṭhitā
