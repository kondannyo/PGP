BHIKKHUPĀṬIMOKKHAṀ

Namo tassa bhagavato arahato sammāsambuddhassa.
(tikkhattuṁ)

Suṇātu me bhante (āvuso) saṅgho. Ajj’uposatho paṇṇaraso (cātuddaso). Yadi saṅghassa pattakallaṁ, saṅgho uposathaṁ kareyya, pāṭimokkhaṁ uddiseyya.

Kiṁ saṅghassa pubbakiccaṁ? Pārisuddhiṁ āyasmanto ārocetha. Pāṭimokkhaṁ uddisissāmi. Taṁ sabbeva santā sādhukaṁ suṇoma manasikaroma.

Yassa siyā āpatti, so āvikareyya. Asantiyā āpattiyā tuṇhī bhavitabbaṁ. Tuṇhī bhāvena kho pan’āyasmante parisuddhā ti vedissāmi. Yathā kho pana paccekapuṭṭhassa veyyākaraṇaṁ hoti. Evam’evaṁ evarūpāya parisāya yāvatatiyaṁ anussāvitaṁ hoti. Yo pana bhikkhu yāvatatiyaṁ anussāviyamāne saramāno santiṁ āpattiṁ n’āvikareyya, sampajānamusāvād’assa hoti.

Sampajānamusāvādo kho pan’āyasmanto antarāyiko dhammo vutto bhagavatā. Tasmā saramānena bhikkhunā āpannena visuddh’āpekkhena santī āpatti āvikātabbā. Āvikatā hi’ssa phāsu hoti.

Nidān’uddeso niṭṭhito