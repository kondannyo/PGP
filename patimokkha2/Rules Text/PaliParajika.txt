Tatr’ime cattāro pārājikā dhammā uddesaṁ āgacchanti.

1. Yo pana bhikkhu bhikkhūnaṁ sikkhāsājīvasamāpanno, sikkhaṁ appaccakkhāya dubbalyaṁ anāvikatvā, methunaṁ dhammaṁ paṭiseveyya antamaso tiracchānagatāya’pi: pārājiko hoti asaṁvāso.

2. Yo pana bhikkhu gāmā vā araññā vā adinnaṁ theyyasaṅkhātaṁ ādiyeyya, yathārūpe adinnādāne rājāno coraṁ gahetvā, haneyyuṁ vā bandheyyuṁ vā pabbājeyyuṁ vā, “Coro’si bālo’si mūḷho’si theno’sī” ti. Tathārūpaṁ bhikkhu adinnaṁ ādiyamāno: ayam’pi pārājiko hoti asaṁvāso.

3. Yo pana bhikkhu sañcicca manussaviggahaṁ jīvitā voropeyya, satthahārakaṁ vāssa pariyeseyya, maraṇavaṇṇaṁ vā saṁvaṇṇeyya, maraṇāya vā samādapeyya, “Ambho purisa kiṁ tuyh’iminā pāpakena dujjīvitena? Matante jīvitā seyyo” ti. Iti cittamano cittasaṅkappo anekapariyāyena maraṇavaṇṇaṁ vā saṁvaṇṇeyya, maraṇāya vā samādapeyya: ayam’pi pārājiko hoti asaṁvāso.

4. Yo pana bhikkhu anabhijānaṁ uttarimanussadhammaṁ attūpanāyikaṁ alamariyañāṇadassanaṁ samudācareyya: “Iti jānāmi, iti passāmī” ti. Tato aparena samayena samanuggāhiyamāno vā asamanuggāhiyamāno vā āpanno visuddh’āpekkho evaṁ vadeyya, “Ajānam evaṁ āvuso avacaṁ, ‘jānāmi,’ apassaṁ, ‘passāmi.’ Tucchaṁ musā vilapin” ti. Aññatra adhimānā: ayam’pi pārājiko hoti asaṁvāso.

Uddiṭṭhā kho āyasmanto cattāro pārājikā dhammā, yesaṁ bhikkhu aññataraṁ vā aññataraṁ vā āpajjitvā na labhati bhikkhūhi saddhiṁ saṁvāsaṁ, yathā pure, tathā pacchā, pārājiko hoti asaṁvāso.

Tatth’āyasmante pucchāmi: Kacci’ttha parisuddhā? +
Dutiyam’pi pucchāmi: Kacci’ttha parisuddhā? +
Tatiyam’pi pucchāmi: Kacci’ttha parisuddhā? +
Parisuddh’etth’āyasmanto, tasmā tuṇhī, evam’etaṁ dhārayāmi.

Pārājik’uddeso niṭṭhito