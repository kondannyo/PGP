Bhikkhupātimokkhapāḷi 

suṇātu me bhante saṅgho, yadi saṅghassa pattakallaṁ, saṅgho 
uposathaṁ kareyya pātimokkhaṁ uddiseyya. kiṁ saṅghassa 
pubbakiccaṁ? pārisuddhiṁ āyasmanto ārocetha pātimokkhaṁ 
uddisissāmi. taṁ sabbe va santā sādhukaṁ suṇoma manasikaroma. 

yassa siyā āpatti, so āvīkareyya. asantiyā āpattiyā, tuṇhī 
bhavitabbaṁ. tuṇhī bhāvena kho panāyasmante parisuddhā ti 
vedissāmi. yathā kho pana paccekapuṭṭhassa veyyākaraṇaṁ hoti, 
evam-evaṁ evarūpāya parisāya yāvatatiyaṁ anusāvitaṁ hoti. yo 
pana bhikkhu yāvatatiyaṁ anusāviyamāne saramāno santiṁ 
āpattiṁ nāvīkareyya, sampajānamusāvādassa hoti. 
sampajānamusāvādo kho panāyasmanto antarāyiko dhammo vutto 
bhagavatā. tasmā saramānena bhikkhunā āpannena 
visuddhāpekkhena santī āpatti āvīkātabbā. āvīkatā hissa phāsu hoti. 
  
Nidānuddeso niṭṭhito


tatrime cattāro pārājikā dhammā uddesaṁ āgacchanti.

Pār 1: (Methunadhammasikkhāpadaṁ)
yo pana bhikkhu bhikkhūnaṁ sikkhāsājīvasamāpanno sikkhaṁ 
apaccakkhāya dubbalyaṁ anāvīkatvā methunaṁ dhammaṁ 
paṭiseveyya, antamaso tiracchānagatāya pi - pārājiko hoti, 
asaṁvāso.

Pār 2: (Adinnādānasikkhāpadaṁ) 
yo pana bhikkhu gāmā vā araññā vā adinnaṁ theyyasaṅkhātaṁ 
ādiyeyya. yathārūpe adinnādāne rājāno coraṁ gahetvā haneyyuṁ 
vā bandheyyuṁ vā pabbājeyyuṁ vā:  “corosi, bālosi, mūḷhosi, 
thenosī!” ti tathārūpaṁ bhikkhu adinnaṁ ādiyamāno - ayam-pi 
pārājiko hoti, asaṁvāso.

Pār 3: (Manussaviggahasikkhāpadaṁ) 
yo pana bhikkhu sañcicca manussaviggahaṁ jīvitā voropeyya, 
satthahārakaṁ vāssa pariyeseyya, maraṇavaṇṇaṁ vā saṁvaṇṇeyya, 
maraṇāya vā samādapeyya: “ambho purisa kiṁ tuyhiminā 
pāpakena dujjīvitena? matante jīvitā seyyo!” ti iti cittamano 
cittasaṅkappo anekapariyāyena maraṇavaṇṇaṁ vā saṁvaṇṇeyya, 
maraṇāya vā samādapeyya - ayam-pi pārājiko hoti, asaṁvāso.

Pār 4: (Uttarimanussadhammasikkhāpadaṁ) 
yo pana bhikkhu anabhijānaṁ uttarimanussadhammaṁ 
attūpanāyikaṁ alam-ariyañāṇadassanaṁ samudācareyya:  “iti 
jānāmi, iti passāmī!” ti tato aparena samayena samanuggāhiyamāno 
vā asamanuggāhiyamāno vā āpanno visuddhāpekkho evaṁ 
vadeyya:  “ajānam-evāhaṁ āvuso avacaṁ: jānāmi; apassaṁ: 
passāmi; tucchaṁ musā vilapin”-ti, aññatra adhimānā - ayam-pi 
pārājiko hoti, asaṁvāso.

uddiṭṭhā kho āyasmanto cattāro pārājikā dhammā. yesaṁ bhikkhu 
aññataraṁ vā aññataraṁ vā āpajjitvā na labhati bhikkhūhi1 
saddhiṁ saṁvāsaṁ. yathā pure, tathā pacchā, pārājiko hoti, 
asaṁvāso.

tatthāyasmante pucchāmi: kaccittha1 parisuddhā?   
dutiyam-pi pucchāmi: kaccittha parisuddhā?   
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī,2 evam-etaṁ dhārayāmi.

ime kho panāyasmanto terasa saṅghādisesā dhammā uddesaṁ 
āgacchanti.

Sd 1: Sukkavisaṭṭhisikkhāpadaṁ1 
sañcetanikā sukkavisaṭṭhi, aññatra supinantā, saṅghādiseso.

Sd 2: Kāyasaṁsaggasikkhāpadaṁ 
yo pana bhikkhu otiṇṇo vipariṇatena cittena mātugāmena saddhiṁ 
kāyasaṁsaggaṁ samāpajjeyya, hatthagāhaṁ vā veṇigāhaṁ vā 
aññatarassa vā aññatarassa vā aṅgassa parāmasanaṁ, saṅghādiseso.

Sd 3: Duṭṭhullavācāsikkhāpadaṁ 
yo pana bhikkhu otiṇṇo vipariṇatena cittena mātugāmaṁ 
duṭṭhullāhi vācāhi obhāseyya. yathā taṁ yuvā yuvatiṁ 
methunūpasaṁhitāhi, saṅghādiseso.

Sd 4: Attakāmapāricariyasikkhāpadaṁ 
yo pana bhikkhu otiṇṇo vipariṇatena cittena mātugāmassa santike 
attakāmapāricariyāya vaṇṇaṁ bhāseyya: “etad-aggaṁ bhagini 
pāricariyānaṁ yā mādisaṁ sīlavantaṁ kalyāṇadhammaṁ 
brahmacāriṁ etena dhammena paricareyyā” ti, 
methunūpasaṁhitena, saṅghādiseso.

Sd 5: Sañcarittasikkhāpadaṁ 
yo pana bhikkhu sañcarittaṁ samāpajjeyya, itthiyā vā purisamatiṁ, 
purisassa vā itthimatiṁ, jāyattane vā jārattane vā, antamaso 
taṅkhaṇikāya pi, saṅghādiseso.

Sd 6: Kuṭikārasikkhāpadaṁ 
saññācikāya pana bhikkhunā kuṭiṁ kārayamānena assāmikaṁ 
attuddesaṁ pamāṇikā kāretabbā. tatridaṁ pamāṇaṁ: dīghaso 
dvādasa vidatthiyo sugatavidatthiyā tiriyaṁ sattantarā. bhikkhū 
abhinetabbā vatthudesanāya, tehi bhikkhūhi vatthuṁ desetabbaṁ 
anārambhaṁ saparikkamanaṁ. sārambhe ce bhikkhu vatthusmiṁ 
aparikkamane saññācikāya kuṭiṁ kāreyya, bhikkhū vā anabhineyya 
vatthudesanāya, pamāṇaṁ vā atikkāmeyya, saṅghādiseso.

Sd 7: Vihārakārasikkhāpadaṁ 
mahallakaṁ pana bhikkhunā vihāraṁ kārayamānena sassāmikaṁ 
attuddesaṁ bhikkhū abhinetabbā vatthudesanāya. tehi bhikkhūhi 
vatthuṁ desetabbaṁ anārambhaṁ saparikkamanaṁ. sārambhe ce 
bhikkhu vatthusmiṁ aparikkamane mahallakaṁ vihāraṁ kāreyya, 
bhikkhū vā anabhineyya vatthudesanāya, saṅghādiseso.

Sd 8: Paṭhamaduṭṭhadosasikkhāpadaṁ 
yo pana bhikkhu bhikkhuṁ duṭṭho doso appatīto amūlakena 
pārājikena dhammena anuddhaṁseyya: “appeva nāma naṁ imamhā 
brahmacariyā cāveyyan”-ti. tato aparena samayena 
samanuggāhiyamāno vā asamanuggāhiyamāno vā, amūlakañ-ceva 
taṁ adhikaraṇaṁ hoti, bhikkhu ca dosaṁ patiṭṭhāti, saṅghādiseso.

Sd 9: Dutiyaduṭṭhadosasikkhāpadaṁ 
yo pana bhikkhu bhikkhuṁ duṭṭho doso appatīto aññabhāgiyassa 
adhikaraṇassa kiñci desaṁ lesamattaṁ upādāya pārājikena 
dhammena anuddhaṁseyya: “appeva nāma naṁ imamhā 
brahmacariyā cāveyyan”-ti. tato aparena samayena 
samanuggāhiyamāno vā asamanuggāhiyamāno vā, aññabhāgiyañ-
ceva taṁ adhikaraṇaṁ hoti, koci deso lesamatto upādinno, bhikkhu 
ca dosaṁ patiṭṭhāti, saṅghādiseso.

Sd 10: Paṭhamasaṅghabhedasikkhāpadaṁ 
yo pana bhikkhu samaggassa saṅghassa bhedāya parakkameyya 
bhedanasaṁvattanikaṁ vā adhikaraṇaṁ samādāya paggayha 
tiṭṭheyya. so bhikkhu bhikkhūhi evam-assa vacanīyo: “mā āyasmā 
samaggassa saṅghassa bhedāya parakkami bhedanasaṁvattanikaṁ 
vā adhikaraṇaṁ samādāya paggayha aṭṭhāsi. sametāyasmā 
saṅghena, samaggo hi saṅgho sammodamāno avivadamāno 
ekuddeso phāsu viharatī” ti. evañ-ca so bhikkhu bhikkhūhi 
vuccamāno tatheva paggaṇheyya, so bhikkhu bhikkhūhi 
yāvatatiyaṁ samanubhāsitabbo tassa paṭinissaggāya. yāvatatiyañ-ce 
samanubhāsiyamāno taṁ paṭinissajeyya,1 iccetaṁ kusalaṁ. no ce 
paṭinissajeyya, saṅghādiseso.

Sd 11: Dutiyasaṅghabhedasikkhāpadaṁ 
tasseva kho pana bhikkhussa bhikkhū honti anuvattakā 
vaggavādakā, eko vā dve vā tayo vā, te evaṁ vadeyyuṁ: “mā 
āyasmanto etaṁ bhikkhuṁ kiñci avacuttha, dhammavādī ceso 
bhikkhu, vinayavādī ceso bhikkhu, amhākañ-ceso bhikkhu; 
chandañ-ca, ruciñ-ca ādāya voharati, jānāti no bhāsati, amhākam-
petaṁ khamatī” ti. te bhikkhū bhikkhūhi evam-assu vacanīyā: “mā 
āyasmanto evaṁ avacuttha. na ceso bhikkhu dhammavādī, na ceso 
bhikkhu vinayavādī. mā āyasmantānam-pi saṅghabhedo ruccittha. 
sametāyasmantānaṁ saṅghena, samaggo hi saṅgho sammodamāno 
avivadamāno ekuddeso phāsu viharatī” ti. evañ-ca te bhikkhū 
bhikkhūhi vuccamānā tatheva paggaṇheyyuṁ, te bhikkhū 
bhikkhūhi yāvatatiyaṁ samanubhāsitabbā tassa paṭinissaggāya.

Sd 12: Dubbacasikkhāpadaṁ 
bhikkhu paneva dubbacajātiko hoti. uddesapariyāpannesu 
sikkhāpadesu bhikkhūhi sahadhammikaṁ vuccamāno attānaṁ 
avacanīyaṁ karoti: “mā maṁ āyasmanto kiñci avacuttha, 
kalyāṇaṁ vā pāpakaṁ vā. aham-pāyasmante na kiñci vakkhāmi, 
kalyāṇaṁ vā pāpakaṁ vā. viramathāyasmanto mama vacanāyā” ti. 
so bhikkhu bhikkhūhi evam-assa vacanīyo: “mā āyasmā attānaṁ 
avacanīyaṁ akāsi. vacanīyam-evāyasmā attānaṁ karotu. āyasmā pi 
bhikkhū vadetu sahadhammena, bhikkhū pi āyasmantaṁ vakkhanti 
sahadhammena. evaṁ saṁvaddhā hi tassa bhagavato parisā, 
yadidaṁ aññam-aññavacanena aññam-aññavuṭṭhāpanenā” ti. evañ-
ca so bhikkhu bhikkhūhi vuccamāno tatheva paggaṇheyya, so 
bhikkhu bhikkhūhi yāvatatiyaṁ samanubhāsitabbo tassa 
paṭinissaggāya. yāvatatiyañ-ce samanubhāsiyamāno taṁ 
paṭinissajeyya iccetaṁ kusalaṁ. no ce paṭinissajeyya, saṅghādiseso.

Sd 13: Kuladūsakasikkhāpadaṁ 
bhikkhu paneva aññataraṁ gāmaṁ vā nigamaṁ vā upanissāya 
viharati kuladūsako pāpasamācāro. tassa kho pāpakā samācārā 
dissanti ceva suyyanti ca. kulāni ca tena duṭṭhāni dissanti ceva 
suyyanti ca. so bhikkhu bhikkhūhi evam-assa vacanīyo: “āyasmā 
kho kuladūsako pāpasamācāro. āyasmato kho pāpakā samācārā 
dissanti ceva suyyanti ca. kulāni cāyasmatā duṭṭhāni dissanti ceva 
suyyanti ca. pakkamatāyasmā imamhā āvāsā. alan-te idha vāsenā”
ti. evañ-ca so bhikkhu bhikkhūhi vuccamāno te bhikkhū evaṁ 
vadeyya: “chandagāmino ca bhikkhū, dosagāmino ca bhikkhū, 
mohagāmino ca bhikkhū, bhayagāmino ca bhikkhū. tādisikāya 
āpattiyā ekaccaṁ pabbājenti, ekaccaṁ na pabbājentī” ti. so bhikkhu 
bhikkhūhi evam-assa vacanīyo: “mā āyasmā evaṁ avaca, na  ca 
bhikkhū chandagāmino, na ca bhikkhū dosagāmino, na ca bhikkhū 
mohagāmino, na ca bhikkhū bhayagāmino. āyasmā kho kuladūsako 
pāpasamācāro. āyasmato kho pāpakā samācārā dissanti ceva 
suyyanti ca. kulāni cāyasmatā duṭṭhāni dissanti ceva suyyanti ca. 
pakkamatāyasmā imamhā āvāsā. alan-te idha vāsenā” ti. evañ-ca so 
bhikkhu bhikkhūhi vuccamāno tatheva paggaṇheyya, so bhikkhu 
bhikkhūhi yāvatatiyaṁ samanubhāsitabbo tassa paṭinissaggāya. 
yāvatatiyañ-ce samanubhāsiyamāno taṁ paṭinissajeyya iccetaṁ 
kusalaṁ. no ce paṭinissajeyya, saṅghādiseso.

uddiṭṭhā kho āyasmanto terasa saṅghādisesā dhammā, nava 
paṭhamāpattikā cattāro yāvatatiyakā. yesaṁ bhikkhu aññataraṁ vā 
aññataraṁ vā āpajjitvā, yāvatihaṁ jānaṁ paṭicchādeti, tāvatihaṁ 
tena bhikkhunā akāmā parivatthabbaṁ. parivutthaparivāsena 
bhikkhunā uttarichārattaṁ bhikkhumānattāya paṭipajjitabbaṁ. 
ciṇṇamānatto bhikkhu: yattha siyā vīsatigaṇo bhikkhusaṅgho, 
tattha so bhikkhu abbhetabbo. ekena pi ce ūno vīsatigaṇo 
bhikkhusaṅgho taṁ bhikkhuṁ abbheyya, so ca bhikkhu anabbhito, 
te ca bhikkhū gārayhā. ayaṁ tattha sāmīci.

tatthāyasmante pucchāmi: kaccittha parisuddhā?  
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

ime kho panāyasmanto dve aniyatā dhammā uddesaṁ āgacchanti.

Aniy 1: Paṭhama-aniyatasikkhāpadaṁ 
yo pana bhikkhu mātugāmena saddhiṁ eko ekāya raho paṭicchanne 
āsane alaṅkammaniye nisajjaṁ kappeyya. tam-enaṁ 
saddheyyavacasā upāsikā disvā tiṇṇaṁ dhammānaṁ aññatarena 
vadeyya: pārājikena vā saṅghādisesena vā pācittiyena vā. nisajjaṁ 
bhikkhu paṭijānamāno tiṇṇaṁ dhammānaṁ aññatarena kāretabbo: 
pārājikena vā saṅghādisesena vā pācittiyena vā. yena vā sā 
saddheyyavacasā upāsikā vadeyya, tena so bhikkhu kāretabbo. 
ayaṁ dhammo aniyato.

Aniy 2: Dutiya-aniyatasikkhāpadaṁ 
na heva kho pana paṭicchannaṁ āsanaṁ hoti nālaṅkammaniyaṁ. 
alañ-ca kho hoti mātugāmaṁ duṭṭhullāhi vācāhi obhāsituṁ. yo 
pana bhikkhu tathārūpe āsane mātugāmena saddhiṁ eko ekāya 
raho nisajjaṁ kappeyya. tam-enaṁ saddheyyavacasā upāsikā disvā 
dvinnaṁ dhammānaṁ aññatarena vadeyya saṅghādisesena vā 
pācittiyena vā. nisajjaṁ bhikkhu paṭijānamāno dvinnaṁ 
dhammānaṁ aññatarena kāretabbo saṅghādisesena vā pācittiyena 
vā. yena vā sā saddheyyavacasā upāsikā vadeyya, tena so bhikkhu 
kāretabbo. ayam-pi dhammo aniyato.

uddiṭṭhā kho āyasmanto dve aniyatā dhammā.  
tatthāyasmante pucchāmi: kaccittha parisuddhā?  
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

ime kho panāyasmanto tiṁsa nissaggiyā pācittiyā dhammā 
uddesaṁ āgacchanti.

NP 1: Paṭhamakaṭhinasikkhāpadaṁ 
niṭṭhitacīvarasmiṁ bhikkhunā ubbhatasmiṁ kaṭhine, 
dasāhaparamaṁ atirekacīvaraṁ dhāretabbaṁ. taṁ atikkāmayato, 
nissaggiyaṁ pācittiyaṁ.

NP 2: Dutiyakaṭhinasikkhāpadaṁ 
niṭṭhitacīvarasmiṁ bhikkhunā ubbhatasmiṁ kaṭhine, ekarattam-pi 
ce bhikkhu ticīvarena vippavaseyya, aññatra bhikkhusammutiyā, 
nissaggiyaṁ pācittiyaṁ.

NP 3: Tatiyakaṭhinasikkhāpadaṁ 
niṭṭhitacīvarasmiṁ bhikkhunā ubbhatasmiṁ kaṭhine, bhikkhuno 
paneva akālacīvaraṁ uppajjeyya. ākaṅkhamānena bhikkhunā 
paṭiggahetabbaṁ, paṭiggahetvā khippam-eva kāretabbaṁ. no cassa 
pāripūri, māsaparamaṁ tena bhikkhunā taṁ cīvaraṁ  
nikkhipitabbaṁ ūnassa pāripūriyā, satiyā paccāsāya. tato ce uttariṁ 
nikkhipeyya, satiyā pi paccāsāya, nissaggiyaṁ pācittiyaṁ.

NP 4: Purāṇacīvarasikkhāpadaṁ 
yo pana bhikkhu aññātikāya bhikkhuniyā purāṇacīvaraṁ 
dhovāpeyya vā rajāpeyya vā ākoṭāpeyya vā, nissaggiyaṁ 
pācittiyaṁ.

NP 5: Cīvarapaṭiggahaṇasikkhāpadaṁ 
yo pana bhikkhu aññātikāya bhikkhuniyā hatthato cīvaraṁ 
paṭiggaṇheyya, aññatra pārivaṭṭakā, nissaggiyaṁ pācittiyaṁ.

NP 6: Aññātakaviññattisikkhāpadaṁ 
yo pana bhikkhu aññātakaṁ gahapatiṁ vā gahapatāniṁ vā cīvaraṁ 
viññāpeyya, aññatra samayā, nissaggiyaṁ pācittiyaṁ.
tatthāyaṁ samayo: acchinnacīvaro vā hoti bhikkhu naṭṭhacīvaro 
vā - ayaṁ tattha samayo.

NP 7: Tatuttarisikkhāpadaṁ 
tañ-ce aññātako gahapati vā gahapatānī vā bahūhi cīvarehi 
abhihaṭṭhuṁ pavāreyya, santaruttaraparamaṁ tena bhikkhunā tato 
cīvaraṁ sāditabbaṁ. tato ce uttariṁ1 sādiyeyya, nissaggiyaṁ 
pācittiyaṁ.

NP 8: Paṭhama-upakkhaṭasikkhāpadaṁ 
bhikkhuṁ paneva uddissa aññātakassa gahapatissa vā gahapatāniyā 
vā cīvaracetāpannaṁ2 upakkhaṭaṁ hoti: “iminā cīvaracetāpannena 
cīvaraṁ cetāpetvā itthannāmaṁ bhikkhuṁ cīvarena acchādessāmī” 
ti. tatra ce so bhikkhu pubbe appavārito upasaṅkamitvā cīvare 
vikappaṁ āpajjeyya: “sādhu vata maṁ āyasmā iminā 
cīvaracetāpannena evarūpaṁ vā evarūpaṁ vā cīvaraṁ cetāpetvā 
acchādehī” ti. kalyāṇakamyataṁ upādāya, nissaggiyaṁ pācittiyaṁ.

NP 9: Dutiya-upakkhaṭasikkhāpadaṁ 
bhikkhuṁ paneva uddissa ubhinnaṁ aññātakānaṁ gahapatīnaṁ vā 
gahapatānīnaṁ vā paccekacīvaracetāpannā upakkhaṭā honti: 
“imehi mayaṁ paccekacīvaracetāpannehi paccekacīvarāni 
cetāpetvā itthannāmaṁ bhikkhuṁ cīvarehi acchādessāmā” ti. tatra 
ce so bhikkhu pubbe appavārito upasaṅkamitvā cīvare vikappaṁ 
āpajjeyya: “sādhu vata maṁ āyasmanto imehi 
paccekacīvaracetāpannehi evarūpaṁ vā evarūpaṁ vā cīvaraṁ
cetāpetvā acchādetha ubho va santā ekenā” ti. kalyāṇakamyataṁ 
upādāya, nissaggiyaṁ pācittiyaṁ.

NP 10: Rājasikkhāpadaṁ 
bhikkhuṁ paneva uddissa rājā vā rājabhoggo vā brāhmaṇo vā 
gahapatiko vā dūtena cīvaracetāpannaṁ pahiṇeyya: “iminā 
cīvaracetāpanena cīvaraṁ cetāpetvā itthannāmaṁ bhikkhuṁ 
cīvarena acchādehī” ti. so ce dūto taṁ bhikkhuṁ upasaṅkamitvā 
evaṁ vadeyya: “idaṁ kho bhante āyasmantaṁ uddissa 
cīvaracetāpannaṁ ābhataṁ, paṭiggaṇhātu āyasmā 
cīvaracetāpannan”-ti. tena bhikkhunā so dūto evam-assa vacanīyo: 
“na kho mayaṁ āvuso cīvaracetāpannaṁ paṭiggaṇhāma cīvarañ-ca 
kho mayaṁ paṭiggaṇhāma kālena kappiyan”-ti. so ce dūto taṁ 
bhikkhuṁ evaṁ vadeyya: “atthi panāyasmato koci 
veyyāvaccakaro” ti. cīvaratthikena bhikkhave bhikkhunā 
veyyāvaccakaro niddisitabbo ārāmiko vā upāsako vā: “eso kho 
āvuso bhikkhūnaṁ veyyāvaccakaro” ti. so ce dūto taṁ 
veyyāvaccakaraṁ saññāpetvā taṁ bhikkhuṁ upasaṅkamitvā evaṁ 
vadeyya: “yaṁ kho bhante āyasmā veyyāvaccakaraṁ niddisi, 
saññatto so mayā. upasaṅkamatu āyasmā kālena, cīvarena taṁ 
acchādessatī” ti. cīvaratthikena bhikkhave bhikkhunā 
veyyāvaccakaro upasaṅkamitvā dvattikkhattuṁ codetabbo 
sāretabbo: “attho me āvuso cīvarenā” ti. dvattikkhattuṁ 
codayamāno sārayamāno taṁ cīvaraṁ abhinipphādeyya, iccetaṁ 
kusalaṁ. no ce abhinipphādeyya, catukkhattuṁ pañcakkhattuṁ 
chakkhattuṁ paramaṁ tuṇhībhūtena uddissa ṭhātabbaṁ. 
catukkhattuṁ pañcakkhattuṁ chakkhattuṁ paramaṁ tuṇhībhūto 
uddissa tiṭṭhamāno taṁ cīvaraṁ abhinipphādeyya, iccetaṁ
kusalaṁ. tato ce uttariṁ vāyamamāno taṁ cīvaraṁ 
abhinipphādeyya, nissaggiyaṁ pācittiyaṁ.no ce abhinipphādeyya,
yatassa cīvaracetāpannaṁ ābhataṁ 
tattha sāmaṁ vā gantabbaṁ dūto vā pāhetabbo: “yaṁ kho 
tumhe āyasmanto bhikkhuṁ uddissa cīvaracetāpannaṁ 
pahiṇittha, na taṁ tassa bhikkhuno kiñci atthaṁ anubhoti, 
yuñjantāyasmanto sakaṁ, mā vo sakaṁ vinassā” ti. ayaṁ tattha 
sāmīci.

Cīvaravaggo paṭhamo

NP 11: Kosiyasikkhāpadaṁ 
yo pana bhikkhu kosiyamissakaṁ santhataṁ kārāpeyya, 
nissaggiyaṁ2 pācittiyaṁ.

NP 12: Suddhakāḷakasikkhāpadaṁ 
yo pana bhikkhu suddhakāḷakānaṁ eḷakalomānaṁ santhataṁ 
kārāpeyya, nissaggiyaṁ pācittiyaṁ.

NP 13: Dvebhāgasikkhāpadaṁ 
navaṁ pana bhikkhunā santhataṁ kārayamānena dve bhāgā 
suddhakāḷakānaṁ eḷakalomānaṁ ādātabbā, tatiyaṁ odātānaṁ 
catutthaṁ gocariyānaṁ. anādā ce bhikkhu dve bhāge 
suddhakāḷakānaṁ eḷakalomānaṁ tatiyaṁ odātānaṁ catutthaṁ 
gocariyānaṁ navaṁ santhataṁ kārāpeyya, nissaggiyaṁ pācittiyaṁ.

NP 14: Chabbassasikkhāpadaṁ 
navaṁ pana bhikkhunā santhataṁ kārāpetvā chabbassāni 
dhāretabbaṁ. orena ce channaṁ vassānaṁ taṁ santhataṁ 
vissajjetvā vā avissajjetvā vā aññaṁ navaṁ santhataṁ kārāpeyya, 
aññatra bhikkhusammutiyā, nissaggiyaṁ pācittiyaṁ.

NP 15: Nisīdanasanthatasikkhāpadaṁ 
nisīdanasanthataṁ pana bhikkhunā kārayamānena 
purāṇasanthatassa sāmantā sugatavidatthī ādātabbā 
dubbaṇṇakaraṇāya, anādā ce bhikkhu purāṇasanthatassa sāmantā 
sugatavidatthiṁ navaṁ nisīdanasanthataṁ kārāpeyya, nissaggiyaṁ 
pācittiyaṁ.

NP 16: Eḷakalomasikkhāpadaṁ 
bhikkhuno paneva addhānamaggappaṭipannassa eḷakalomāni 
uppajjeyyuṁ. ākaṅkhamānena bhikkhunā paṭiggahetabbāni.
paṭiggahetvā tiyojanaparamaṁ sahatthā haritabbāni, asante hārake. 
tato ce uttariṁ hareyya asante pi hārake, nissaggiyaṁ pācittiyaṁ.

NP 17: Eḷakalomadhovāpanasikkhāpadaṁ 
yo pana bhikkhu aññātikāya bhikkhuniyā eḷakalomāni dhovāpeyya 
vā rajāpeyya vā vijaṭāpeyya vā, nissaggiyaṁ pācittiyaṁ.

NP 18: Rūpiyasikkhāpadaṁ 
yo pana bhikkhu jātarūparajataṁ uggaṇheyya vā uggaṇhāpeyya vā 
upanikkhittaṁ vā sādiyeyya, nissaggiyaṁ pācittiyaṁ.

NP 19: Rūpiyasaṁvohārasikkhāpadaṁ 
yo pana bhikkhu nānappakārakaṁ rūpiyasaṁvohāraṁ 
samāpajjeyya, nissaggiyaṁ pācittiyaṁ.

NP 20: Kayavikkayasikkhāpadaṁ 
yo pana bhikkhu nānappakārakaṁ kayavikkayaṁ samāpajjeyya, 
nissaggiyaṁ pācittiyaṁ.

Kosiyavaggo dutiyo

NP 21: Pattasikkhāpadaṁ 
dasāhaparamaṁ atirekapatto dhāretabbo. taṁ atikkāmayato, 
nissaggiyaṁ pācittiyaṁ.

NP 22: Ūnapañcabandhanasikkhāpadaṁ 
yo pana bhikkhu ūnapañcabandhanena pattena aññaṁ navaṁ 
pattaṁ cetāpeyya, nissaggiyaṁ pācittiyaṁ.

tena bhikkhunā so patto bhikkhuparisāya nissajitabbo. yo ca 
tassā bhikkhuparisāya pattapariyanto, so tassa bhikkhuno 
padātabbo: “ayaṁ te bhikkhu patto, yāva bhedanāya 
dhāretabbo” ti. ayaṁ tattha sāmīci.

NP 23: Bhesajjasikkhāpadaṁ 
yāni kho pana tāni gilānānaṁ bhikkhūnaṁ paṭisāyanīyāni 
bhesajjāni, seyyathīdaṁ: sappi, navanītaṁ, telaṁ, madhu, 
phāṇitaṁ; tāni paṭiggahetvā sattāhaparamaṁ sannidhikārakaṁ 
paribhuñjitabbāni. taṁ atikkāmayato, nissaggiyaṁ pācittiyaṁ.

NP 24: Vassikasāṭikasikkhāpadaṁ 
“māso seso gimhānan”-ti: bhikkhunā vassikasāṭikacīvaraṁ 
pariyesitabbaṁ. “addhamāso seso gimhānan”-ti: katvā 
nivāsetabbaṁ. “orena ce māso seso gimhānan”-ti: 
vassikasāṭikacīvaraṁ pariyeseyya. “orenaddhamāso seso 
gimhānan”-ti: katvā nivāseyya, nissaggiyaṁ pācittiyaṁ.

NP 25: Cīvara-acchindanasikkhāpadaṁ 
yo pana bhikkhu bhikkhussa sāmaṁ cīvaraṁ datvā kupito1 
anattamano acchindeyya vā acchindāpeyya vā, nissaggiyaṁ 
pācittiyaṁ.

NP 26: Suttaviññattisikkhāpadaṁ 
yo pana bhikkhu sāmaṁ suttaṁ viññāpetvā tantavāyehi cīvaraṁ 
vāyāpeyya, nissaggiyaṁ pācittiyaṁ.

NP 27: Mahāpesakārasikkhāpadaṁ 
bhikkhuṁ paneva uddissa aññātako gahapati vā gahapatānī vā 
tantavāyehi cīvaraṁ vāyāpeyya. tatra ce so bhikkhu pubbe 
appavārito tantavāye upasaṅkamitvā cīvare vikappaṁ āpajjeyya: 
“idaṁ kho āvuso cīvaraṁ maṁ uddissa viyyati āyatañ-ca karotha,
vitthatañ-ca, appitañ-ca, suvītañ-ca, suppavāyitañ-ca, suvilekhitañ-
ca, suvitacchitañ-ca karotha; appeva nāma mayam-pi 
āyasmantānaṁ kiñcimattaṁ anupadajjeyyāmā” ti. evañ-ca so 
bhikkhu vatvā kiñcimattaṁ anupadajjeyya antamaso 
piṇḍapātamattam-pi, nissaggiyaṁ pācittiyaṁ.

NP 28: Accekacīvarasikkhāpadaṁ 
dasāhānāgataṁ kattikatemāsikapuṇṇamaṁ, bhikkhuno paneva 
accekacīvaraṁ uppajjeyya, accekaṁ maññamānena bhikkhunā 
paṭiggahetabbaṁ. paṭiggahetvā yāva cīvarakālasamayaṁ 
nikkhipitabbaṁ. tato ce uttariṁ nikkhipeyya, nissaggiyaṁ  
pācittiyaṁ.

NP 29: Sāsaṅkhasikkhāpadaṁ 
upavassaṁ kho pana kattikapuṇṇamaṁ yāni kho pana tāni 
āraññakāni senāsanāni sāsaṅkasammatāni sappaṭibhayāni, 
tathārūpesu bhikkhu senāsanesu viharanto ākaṅkhamāno tiṇṇaṁ 
cīvarānaṁ aññataraṁ cīvaraṁ antaraghare nikkhipeyya. siyā ca 
tassa bhikkhuno kocid-eva paccayo tena cīvarena vippavāsāya, 
chārattaparamaṁ tena bhikkhunā tena cīvarena vippavasitabbaṁ. 
tato ce uttariṁ vippavaseyya, aññatra bhikkhusammutiyā, 
nissaggiyaṁ pācittiyaṁ.

NP 30: Pariṇatasikkhāpadaṁ 
yo pana bhikkhu jānaṁ saṅghikaṁ lābhaṁ pariṇataṁ attano 
pariṇāmeyya, nissaggiyaṁ pācittiyaṁ.

uddiṭṭhā kho āyasmanto tiṁsa nissaggiyā pācittiyā dhammā.  
tatthāyasmante pucchāmi: kaccittha parisuddhā?  
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

ime kho panāyasmanto dvenavuti pācittiyā dhammā uddesaṁ 
āgacchanti.

Pāc 1: Musāvādasikkhāpadaṁ 
sampajānamusāvāde, pācittiyaṁ.

Pāc 2: Omasavādasikkhāpadaṁ 
omasavāde, pācittiyaṁ.

Pāc 3: Pesuññasikkhāpadaṁ 
bhikkhupesuññe, pācittiyaṁ.

Pāc 4: Padasodhammasikkhāpadaṁ 
yo pana bhikkhu anupasampannaṁ padaso dhammaṁ vāceyya, 
pācittiyaṁ.

Pāc 5: Sahaseyyasikkhāpadaṁ 
yo pana bhikkhu anupasampannena uttariṁ1 dirattatirattaṁ 
sahaseyyaṁ kappeyya, pācittiyaṁ.

Pāc 6: Dutiyasahaseyyasikkhāpadaṁ 
yo pana bhikkhu mātugāmena sahaseyyaṁ kappeyya, pācittiyaṁ.

Pāc 7: Dhammadesanāsikkhāpadaṁ 
yo pana bhikkhu mātugāmassa uttariṁ chappañcavācāhi dhammaṁ 
deseyya, aññatra viññunā purisaviggahena, pācittiyaṁ.

Pāc 8: Bhūtārocanasikkhāpadaṁ 
yo pana bhikkhu anupasampannassa uttarimanussadhammaṁ 
āroceyya bhūtasmiṁ, pācittiyaṁ.

Pāc 9: Duṭṭhullārocanasikkhāpadaṁ 
yo pana bhikkhu bhikkhussa duṭṭhullaṁ āpattiṁ anupasampannassa 
āroceyya, aññatra bhikkhusammutiyā, pācittiyaṁ.

Pāc 10: Pathavikhaṇanasikkhāpadaṁ 
yo pana bhikkhu paṭhaviṁ khaṇeyya vā khaṇāpeyya vā, 
pācittiyaṁ.

Musāvādāvaggo paṭhamo

Pāc 11: Bhūtagāmasikkhāpadaṁ 
bhūtagāmapātavyatāya, pācittiyaṁ.

Pāc 12: Aññavādakasikkhāpadaṁ 
aññavādake vihesake, pācittiyaṁ.

Pāc 13: Ujjhāyanasikkhāpadaṁ 
ujjhāpanake khīyanake, pācittiyaṁ.

Pāc 14: Paṭhamasenāsanasikkhāpadaṁ 
yo pana bhikkhu saṅghikaṁ mañcaṁ vā pīṭhaṁ vā bhisiṁ vā 
kocchaṁ vā ajjhokāse santharitvā vā santharāpetvā vā, taṁ
pakkamanto neva uddhareyya na uddharāpeyya, anāpucchaṁ vā 
gaccheyya, pācittiyaṁ.

Pāc 15: Dutiyasenāsanasikkhāpadaṁ 
yo pana bhikkhu saṅghike vihāre seyyaṁ santharitvā vā 
santharāpetvā vā, taṁ pakkamanto neva uddhareyya na 
uddharāpeyya, anāpucchaṁ vā gaccheyya, pācittiyaṁ.

Pāc 16: Anupakhajjasikkhāpadaṁ 
yo pana bhikkhu saṅghike vihāre jānaṁ pubbūpagataṁ bhikkhuṁ 
anupakhajja seyyaṁ kappeyya: “yassa sambādho bhavissati, so 
pakkamissatī” ti. etad-eva paccayaṁ karitvā anaññaṁ, pācittiyaṁ.

Pāc 17: Nikkaḍḍhanasikkhāpadaṁ 
yo pana bhikkhu bhikkhuṁ kupito anattamano saṅghikā vihārā 
nikkaḍḍheyya vā nikkaḍḍhāpeyya vā, pācittiyaṁ.

Pāc 18: Vehāsakūṭisikkhāpadaṁ 
yo pana bhikkhu saṅghike vihāre uparivehāsakuṭiyā 
āhaccapādakaṁ mañcaṁ vā pīṭhaṁ vā abhinisīdeyya vā 
abhinipajjeyya vā, pācittiyaṁ.

Pāc 19: Mahallakavihārasikkhāpadaṁ 
mahallakaṁ pana bhikkhunā vihāraṁ kārayamānena, yāva 
dvārakosā aggalaṭṭhapanāya ālokasandhiparikammāya 
dvatticchadanassa pariyāyaṁ, appaharite ṭhitena adhiṭṭhātabbaṁ. 
tato ce uttariṁ appaharite pi ṭhito adhiṭṭhaheyya, pācittiyaṁ.

Pāc 20: Sappāṇasikkhāpadaṁ 
yo pana bhikkhu jānaṁ sappāṇakaṁ udakaṁ tiṇaṁ vā mattikaṁ 
vā siñceyya vā siñcāpeyya vā, pācittiyaṁ.

Pāc 21:  Ovādasikkhāpadaṁ 
yo pana bhikkhu asammato bhikkhuniyo ovadeyya, pācittiyaṁ.

Pāc 22: Atthaṅgatasikkhāpadaṁ 
sammato pi ce bhikkhu atthaṅgate suriye bhikkhuniyo ovadeyya, 
pācittiyaṁ.

Pāc 23: Bhikkhunūpassayasikkhāpadaṁ 
yo pana bhikkhu bhikkhunūpassayaṁ upsaṅkamitvā bhikkhuniyo 
ovadeyya, aññatra samayā, pācittiyaṁ.
tatthāyaṁ samayo: gilānā hoti bhikkhunī - ayaṁ tattha samayo.

Pāc 24: Āmisasikkhāpadaṁ 
yo pana bhikkhu evaṁ vadeyya: “āmisahetu bhikkhū1 bhikkhuniyo 
ovadantī” ti, pācittiyaṁ.

Pāc 25: Cīvaradānasikkhāpadaṁ 
yo pana bhikkhu aññātikāya bhikkhuniyā cīvaraṁ dadeyya, 
aññatra pārivaṭṭakā, pācittiyaṁ.

Pāc 26: Cīvarasibbanasikkhāpadaṁ 
yo pana bhikkhu aññātikāya bhikkhuniyā cīvaraṁ sibbeyya vā 
sibbāpeyya vā, pācittiyaṁ.

Pāc 27: Saṁvidhānasikkhāpadaṁ 
yo pana bhikkhu bhikkhuniyā saddhiṁ saṁvidhāya 
ekaddhānamaggaṁ paṭipajjeyya antamaso gāmantaram-pi, aññatra 
samayā, pācittiyaṁ.
tatthāyaṁ samayo: satthagamanīyo hoti maggo sāsaṅkasammato 
sappaṭibhayo - ayaṁ tattha samayo.

Pāc 28: Nāvābhirūhatasikkhāpadaṁ 
yo pana bhikkhu bhikkhuniyā saddhiṁ saṁvidhāya ekaṁ nāvaṁ 
abhirūheyya uddhagāminiṁ2 vā adhogāminiṁ vā, aññatra tiriyaṁ 
taraṇāya, pācittiyaṁ.

Pāc 29: Paripācitasikkhāpadaṁ 
yo pana bhikkhu jānaṁ bhikkhunīparipācitaṁ piṇḍapātaṁ 
bhuñjeyya, aññatra pubbe gihīsamārambhā, pācittiyaṁ.

Pāc 30: Rahonisajjasikkhāpadaṁ 
yo pana bhikkhu bhikkhuniyā saddhiṁ eko ekāya raho nisajjaṁ 
kappeyya, pācittiyaṁ.

Bhikkhunovādavaggo tatiyo

Pāc 31: Āvasathapiṇḍasikkhāpadaṁ 
agilānena bhikkhunā eko āvasathapiṇḍo bhuñjitabbo. tato ce 
uttariṁ bhuñjeyya, pācittiyaṁ.

Pāc 32: Gaṇabhojanasikkhāpadaṁ 
gaṇabhojane, aññatra samayā, pācittiyaṁ.  
tatthāyaṁ samayo: gilānasamayo, cīvaradānasamayo, 
cīvarakārasamayo, addhānagamanasamayo, 
nāvābhirūhanasamayo, mahāsamayo, samaṇabhattasamayo - 
ayaṁ tattha samayo.

Pāc 33: Paramparabhojanasikkhāpadaṁ 
paramparabhojane, aññatra samayā, pācittiyaṁ.  
tatthāyaṁ samayo: gilānasamayo, cīvaradānasamayo, 
cīvarakārasamayo - ayaṁ tattha samayo.

Pāc 34: Kāṇamātusikkhāpadaṁ 
bhikkhuṁ paneva kulaṁ upagataṁ pūvehi vā manthehi vā 
abhihaṭṭhuṁ pavāreyya. ākaṅkhamānena bhikkhunā 
dvattipattapūrā paṭiggahetabbā. tato ce uttariṁ paṭiggaṇheyya, 
pācittiyaṁ.
dvattipattapūre paṭiggahetvā tato nīharitvā bhikkhūhi saddhiṁ 
saṁvibhajitabbaṁ. ayaṁ tattha sāmīci.

Pāc 35: Paṭhamapavāraṇasikkhāpadaṁ 
yo pana bhikkhu bhuttāvī pavārito anatirittaṁ, khādanīyaṁ vā 
bhojanīyaṁ vā khādeyya vā bhuñjeyya vā, pācittiyaṁ.

Pāc 36: Dutiyapavāraṇasikkhāpadaṁ 
yo pana bhikkhu bhikkhuṁ bhuttāviṁ pavāritaṁ anatirittena 
khādanīyena vā bhojanīyena vā abhihaṭṭhuṁ pavāreyya: “handa 
bhikkhu khāda vā bhuñja vā” ti, jānaṁ āsādanāpekkho, 
bhuttasmiṁ, pācittiyaṁ.

Pāc 37: Vikālabhojanasikkhāpadaṁ 
yo pana bhikkhu vikāle khādanīyaṁ vā bhojanīyaṁ vā khādeyya 
vā bhuñjeyya vā, pācittiyaṁ.

Pāc 38: Sannidhikārasikkhāpadaṁ 
yo pana bhikkhu sannidhikārakaṁ khādanīyaṁ vā bhojanīyaṁ vā 
khādeyya vā bhuñjeyya vā, pācittiyaṁ.

Pāc 39: Paṇītabhojanasikkhāpadaṁ 
yāni kho pana tāni paṇītabhojanāni, seyyathīdaṁ: sappi, 
navanītaṁ, telaṁ, madhu, phāṇitaṁ, maccho, maṁsaṁ, khīraṁ, 
dadhi. yo pana bhikkhu evarūpāni paṇītabhojanāni agilāno attano 
atthāya viññāpetvā bhuñjeyya, pācittiyaṁ.

Pāc 40: Dantaponasikkhāpadaṁ 
yo pana bhikkhu adinnaṁ mukhadvāraṁ āhāraṁ āhareyya, aññatra 
udakadantaponā, pācittiyaṁ.

Bhojanavaggo catuttho

Pāc 41: Acelakasikkhāpadaṁ 
yo pana bhikkhu acelakassa vā paribbājakassa vā paribbājikāya vā 
sahatthā  
khādanīyaṁ vā bhojanīyaṁ vā dadeyya, pācittiyaṁ.

Pāc 42: Uyyojanasikkhāpadaṁ 
yo pana bhikkhu bhikkhuṁ: “ehāvuso gāmaṁ vā nigamaṁ vā 
piṇḍāya pavisissāmā” ti. tassa dāpetvā vā adāpetvā vā uyyojeyya: 
“gacchāvuso na me tayā saddhiṁ kathā vā nisajjā vā phāsu hoti, 
ekakassa me kathā vā nisajjā vā phāsu hotī” ti. etad-eva paccayaṁ 
karitvā anaññaṁ, pācittiyaṁ.

Pāc 43: Sabhojanasikkhāpadaṁ 
yo pana bhikkhu sabhojane kule anupakhajja nisajjaṁ kappeyya, 
pācittiyaṁ.

Pāc 44: Paṭhamarahonisajjasikkhāpadaṁ 
yo pana bhikkhu mātugāmena saddhiṁ raho paṭicchanne āsane 
nisajjaṁ kappeyya, pācittiyaṁ.

Pāc 45: Dutiyarahonisajjasikkhāpadaṁ 
yo pana bhikkhu mātugāmena saddhiṁ eko ekāya raho nisajjaṁ 
kappeyya, pācittiyaṁ.

Pāc 46: Cārittasikkhāpadaṁ 
yo pana bhikkhu nimantito sabhatto samāno santaṁ bhikkhuṁ 
anāpucchā purebhattaṁ vā pacchābhattaṁ vā kulesu cārittaṁ 
āpajjeyya, aññatra samayā, pācittiyaṁ.
tatthāyaṁ samayo: cīvaradānasamayo, cīvarakārasamayo - ayaṁ 
tattha samayo.

Pāc 47: Mahānāmasikkhāpadaṁ 
agilānena bhikkhunā cātumāsappaccayapavāraṇā sāditabbā, aññatra 
punapavāraṇāya, aññatra niccapavāraṇāya. tato ce uttariṁ 
sādiyeyya, pācittiyaṁ.

Pāc 48: Uyyuttasenāsikkhāpadaṁ 
yo pana bhikkhu uyyuttaṁ senaṁ dassanāya gaccheyya, aññatra 
tathārūpappaccayā, pācittiyaṁ.

Pāc 49: Senāvāsasikkhāpadaṁ 
siyā ca tassa bhikkhuno kocid-eva paccayo senaṁ gamanāya, 
dirattatirattaṁ tena bhikkhunā senāya vasitabbaṁ. tato ce uttariṁ 
vaseyya, pācittiyaṁ.

Pāc 50: Uyyodhikasikkhāpadaṁ 
dirattatirattaṁ ce bhikkhu senāya vasamāno uyyodhikaṁ vā 
balaggaṁ vā senābyūhaṁ vā anīkadassanaṁ vā gaccheyya, 
pācittiyaṁ.

Acelakavaggo pañcamo

Pāc 51: Surāpānasikkhāpadaṁ 
surāmerayapāne, pācittiyaṁ.

Pāc 52: Aṅgulipatodakasikkhāpadaṁ 
aṅgulipatodake, pācittiyaṁ.

Pāc 53: Hassadhammasikkhāpadaṁ 
udake hassadhamme, pācittiyaṁ.

Pāc 54: Anādariyasikkhapadaṁ 
anādariye, pācittiyaṁ.

Pāc 55: Bhiṁsāpanakasikkhāpadaṁ 
yo pana bhikkhu bhikkhuṁ bhiṁsāpeyya, pācittiyaṁ.

Pāc 56: Jotisikkhapadaṁ 
yo pana bhikkhu agilāno visibbanāpekkho jotiṁ samādaheyya vā 
samādahāpeyya vā, aññatra tathārūpappaccayā, pācittiyaṁ.

Pāc 57: Nahānasikkhāpadaṁ 
yo pana bhikkhu orenaddhamāsaṁ nahāyeyya, aññatra samayā, 
pācittiyaṁ.

tatthāyaṁ samayo: diyaḍḍho māso seso gimhānan-ti, vassānassa 
paṭhamo māso, iccete aḍḍhateyyamāsā, uṇhasamayo, 
pariḷāhasamayo, gilānasamayo, kammasamayo, 
addhānagamanasamayo, vātavuṭṭhisamayo - ayaṁ tattha 
samayo.

Pāc 58: Dubbaṇṇakarasikkhāpadaṁ 
navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ 
aññataraṁ dubbaṇṇakaraṇaṁ ādātabbaṁ, nīlaṁ vā kaddamaṁ vā 
kāḷasāmaṁ vā. anādā ce bhikkhu tiṇṇaṁ dubbaṇṇakaraṇānaṁ 
aññataraṁ dubbaṇṇakaraṇaṁ navaṁ cīvaraṁ paribhuñjeyya, 
pācittiyaṁ.

Pāc 59: Vikappanasikkhāpadaṁ 
yo pana bhikkhu bhikkhussa vā bhikkhuniyā vā sikkhamānāya vā 
sāmaṇerassa vā sāmaṇeriyā vā sāmaṁ cīvaraṁ vikappetvā 
apaccuddhārakaṁ paribhuñjeyya, pācittiyaṁ.

Pāc 60: Cīvarāpanidhānasikkhāpadaṁ 
yo pana bhikkhu bhikkhussa pattaṁ vā cīvaraṁ vā nisīdanaṁ vā 
sūcigharaṁ vā kāyabandhanaṁ vā apanidheyya vā apanidhāpeyya 
vā antamaso hassāpekkho pi, pācittiyaṁ.

Surāpānavaggo chaṭṭho

Pāc 61: Sañciccapāṇasikkhāpadaṁ 
yo pana bhikkhu sañcicca pāṇaṁ jīvitā voropeyya, pācittiyaṁ.

Pāc 62: Sappāṇakasikkhāpadaṁ 
yo pana bhikkhu jānaṁ sappāṇakaṁ udakaṁ paribhuñjeyya, 
pācittiyaṁ.

Pāc 63: Ukkoṭanasikkhāpadaṁ 
yo pana bhikkhu jānaṁ yathādhammaṁ nihatādhikaraṇaṁ 
punakammāya ukkoṭeyya, pācittiyaṁ.

Pāc 64: Duṭṭhullasikkhāpadaṁ 
yo pana bhikkhu bhikkhussa jānaṁ duṭṭhullaṁ āpattiṁ 
paṭicchādeyya, pācittiyaṁ.

Pāc 65: Ūnavīsativassasikkhāpadaṁ 
yo pana bhikkhu jānaṁ ūnavīsativassaṁ puggalaṁ upasampādeyya, 
so ca puggalo anupasampanno, te ca bhikkhū gārayhā. idaṁ 
tasmiṁ pācittiyaṁ.

Pāc 66: Theyyasatthasikkhāpadaṁ 
yo pana bhikkhu jānaṁ theyyasatthena saddhiṁ saṁvidhāya 
ekaddhānamaggaṁ paṭipajjeyya antamaso gāmantaram-pi, 
pācittiyaṁ

Pāc 67: Saṁvidhānasikkhāpadaṁ 
yo pana bhikkhu mātugāmena saddhiṁ saṁvidhāya 
ekaddhānamaggaṁ paṭipajjeyya antamaso gāmantaram-pi, 
pācittiyaṁ.

Pāc 68: Ariṭṭhasikkhāpadaṁ 
yo pana bhikkhu evaṁ vadeyya: “tathāhaṁ bhagavatā dhammaṁ 
desitaṁ ājānāmi. yathā yeme antarāyikā dhammā vuttā bhagavatā, 
te paṭisevato nālaṁ antarāyāyā” ti. so bhikkhu bhikkhūhi evam-
assa vacanīyo: “mā āyasmā evaṁ avaca. mā bhagavantaṁ 
abbhācikkhi, na hi sādhu bhagavato abbhakkhānaṁ, na hi bhagavā 
evaṁ vadeyya. anekapariyāyena āvuso antarāyikā dhammā 
antarāyikā vuttā bhagavatā, alañ-ca pana te paṭisevato antarāyāyā” 
ti. evañ-ca pana so bhikkhu bhikkhūhi vuccamāno tatheva 
paggaṇheyya, so bhikkhu bhikkhūhi yāvatatiyaṁ samanubhāsitabbo 
tassa paṭinissaggāya. yāvatatiyaṁ ce samanubhāsiyamāno tam-
paṭinissajjeyya iccetaṁ kusalaṁ. no ce paṭinissajjeyya, pācittiyaṁ.

Pāc 69: Ukkhittasambhogasikkhāpadaṁ 
yo pana bhikkhu jānaṁ tathāvādinā bhikkhunā akaṭānudhammena 
taṁ diṭṭhiṁ appaṭinissaṭṭhena saddhiṁ sambhuñjeyya vā 
saṁvaseyya vā saha vā seyyaṁ kappeyya, pācittiyaṁ.

Pāc 70: Kaṇṭakasikkhāpadaṁ 
samaṇuddeso pi ce evaṁ vadeyya: “tathāhaṁ bhagavatā dhammaṁ 
desitaṁ ājānāmi. yathā yeme antarāyikā dhammā vuttā bhagavatā, 
te paṭisevato nālaṁ antarāyāyā” ti. so samaṇuddeso bhikkhūhi 
evam-assa vacanīyo: “mā āvuso samaṇuddesa evaṁ avaca. mā 
bhagavantaṁ abbhācikkhi, na hi sādhu bhagavato abbhakkhānaṁ, 
na hi bhagavā evaṁ vadeyya. anekapariyāyena āvuso samaṇuddesa 
antarāyikā dhammā antarāyikā vuttā bhagavatā, alañ-ca pana te 
paṭisevato antarāyāyā” ti. evañ-ca pana so samaṇuddeso bhikkhūhi 
vuccamāno tatheva paggaṇheyya, so samaṇuddeso bhikkhūhi evam-
assa vacanīyo: “ajjatagge te āvuso samaṇuddesa na ceva so bhagavā 
satthā apadisitabbo, yam-pi caññe samaṇuddesā labhanti bhikkhūhi 
saddhiṁ dirattatirattaṁ sahaseyyaṁ, sāpi te natthi, cara pare 
vinassā” ti. yo pana bhikkhu jānaṁ tathānāsitaṁ samaṇuddesaṁ 
upalāpeyya vā upaṭṭhāpeyya vā sambhuñjeyya vā saha vā seyyaṁ 
kappeyya, pācittiyaṁ.

Sañciccapāṇavaggo sattamo

Pāc 71: Sahadhammikasikkhāpadaṁ 
yo pana bhikkhu bhikkhūhi sahadhammikaṁ vuccamāno evaṁ 
vadeyya: “na tāvāhaṁ āvuso etasmiṁ sikkhāpade sikkhissāmi, yāva 
na aññaṁ bhikkhuṁ vyattaṁ vinayadharaṁ paripucchāmī” ti, 
pācittiyaṁ.
sikkhamānena bhikkhave bhikkhunā aññātabbaṁ 
paripucchitabbaṁ paripañhitabbaṁ. ayaṁ tattha sāmīci.

Pāc 72: Vilekhanasikkhāpadaṁ 
yo pana bhikkhu pātimokkhe uddissamāne evaṁ vadeyya: “kiṁ 
panimehi khuddānukhuddakehi sikkhāpadehi uddiṭṭhehi, yāvad-eva 
kukkuccāya, vihesāya, vilekhāya saṁvattantī” ti. 
sikkhāpadavivaṇṇake,  pācittiyaṁ.

Pāc 73: Mohanasikkhāpadaṁ 
yo pana bhikkhu anvaddhamāsaṁ pātimokkhe uddissamāne evaṁ 
vadeyya: “idāneva kho ahaṁ jānāmi, ayam-pi kira dhammo 
suttāgato suttapariyāpanno anvaddhamāsaṁ uddesaṁ āgacchatī” ti. 
tañ-ce bhikkhuṁ aññe bhikkhū jāneyyuṁ: “nisinnapubbaṁ iminā 
bhikkhunā dvattikkhattuṁ pātimokkhe uddissamāne. ko pana vādo 
bhiyyo” ti.1 na ca tassa bhikkhuno aññāṇakena mutti atthi. yañ-ca
tattha āpattiṁ āpanno, tañ-ca yathādhammo kāretabbo, uttariṁ 
cassa moho āropetabbo: “tassa te āvuso alābhā, tassa te 
dulladdhaṁ. yaṁ tvaṁ pātimokkhe uddissamāne, na sādhukaṁ 
aṭṭhikatvā manasikarosī” ti. idaṁ tasmiṁ mohanake, pācittiyaṁ.

Pāc 74: Pahārasikkhāpadaṁ 
yo pana bhikkhu bhikkhussa kupito anattamano pahāraṁ dadeyya, 
pācittiyaṁ.

Pāc 75: Talasattikasikkhāpadaṁ 
yo pana bhikkhu bhikkhussa kupito anattamano talasattikaṁ 
uggireyya, pācittiyaṁ.

Pāc 76: Amūlakasikkhāpadaṁ 
yo pana bhikkhu bhikkhuṁ amūlakena saṅghādisesena 
anuddhaṁseyya, pācittiyaṁ.

Pāc 77: Sañciccasikkhāpadaṁ 
yo pana bhikkhu bhikkhussa sañcicca kukkuccaṁ upadaheyya: 
“itissa muhuttam-pi aphāsu bhavissatī” ti. etad-eva paccayaṁ 
karitvā anaññaṁ, pācittiyaṁ.

Pāc 78: Upassutisikkhāpadaṁ 
yo pana bhikkhu bhikkhūnaṁ bhaṇḍanajātānaṁ kalahajātānaṁ 
vivādāpannānaṁ upassutiṁ tiṭṭheyya: “yaṁ ime bhaṇissanti, taṁ 
sossāmī” ti. etad-eva paccayaṁ karitvā anaññaṁ, pācittiyaṁ.

Pāc 79: Kammapaṭibāhanasikkhāpadaṁ 
yo pana bhikkhu dhammikānaṁ kammānaṁ chandaṁ datvā 
pacchā khīyanadhammaṁ āpajjeyya, pācittiyaṁ.

Pāc 80: Chandaṁadatvāgamanasikkhāpadaṁ 
yo pana bhikkhu saṅghe vinicchayakathāya vattamānāya chandaṁ 
adatvā uṭṭhāyāsanā pakkameyya, pācittiyaṁ.

Pāc 81: Dabbasikkhāpadaṁ 
yo pana bhikkhu samaggena saṅghena cīvaraṁ datvā pacchā 
khīyanadhammaṁ āpajjeyya: “yathāsanthutaṁ bhikkhū saṅghikaṁ 
lābhaṁ pariṇāmentī” ti, pācittiyaṁ.

Pāc 82: Pariṇāmanasikkhāpadaṁ 
yo pana bhikkhu jānaṁ saṅghikaṁ lābhaṁ pariṇataṁ puggalassa 
pariṇāmeyya, pācittiyaṁ.

Pāc 83: Rājantarapurasikkhāpadaṁ 
yo pana bhikkhu rañño khattiyassa muddhāvasittassa 
anikkhanarājake anībhattaratanake pubbe appaṭisaṁvidito 
indakhīlaṁ atikkāmeyya, pācittiyaṁ.

Pāc 84: Ratanasikkhāpadaṁ 
yo pana bhikkhu ratanaṁ vā ratanasammataṁ vā, aññatra 
ajjhārāmā vā ajjhāvasathā vā uggaṇheyya vā uggaṇhāpeyya vā, 
pācittiyaṁ.
ratanaṁ vā pana bhikkhunā ratanasammataṁ vā ajjhārāme vā 
ajjhāvasathe vā uggahetvā vā uggahāpetvā vā nikkhipitabbaṁ: 
“yassa bhavissati, so harissatī” ti. ayaṁ tattha sāmīci.

Pāc 85: Vikālagāmappavesanasikkhāpadaṁ1 
yo pana bhikkhu santaṁ bhikkhuṁ anāpucchā vikāle gāmaṁ 
paviseyya, aññatra tathārūpā accāyikā karaṇīyā, pācittiyaṁ.

Pāc 86: Sūcigharasikkhāpadaṁ 
yo pana bhikkhu2 aṭṭhimayaṁ vā dantamayaṁ vā visāṇamayaṁ vā 
sūcigharaṁ kārāpeyya, bhedanakaṁ, pācittiyaṁ.

Pāc 87: Mañcasikkhāpadaṁ 
navaṁ pana bhikkhunā mañcaṁ vā pīṭhaṁ vā kārayamānena 
aṭṭhaṅgulapādakaṁ kāretabbaṁ sugataṅgulena, aññatra heṭṭhimāya 
aṭaniyā. taṁ atikkāmayato, chedanakaṁ, pācittiyaṁ.

Pāc 88: Tūlonaddhasikkhāpadaṁ 
yo pana bhikkhu mañcaṁ vā pīṭhaṁ vā tūlonaddhaṁ kārāpeyya, 
uddālanakaṁ, pācittiyaṁ.

Pāc 89: Nisīdanasikkhāpadaṁ 
nisīdanaṁ pana bhikkhunā kārayamānena pamāṇikaṁ kāretabbaṁ. 
tatridaṁ pamāṇaṁ: dīghaso dve vidatthiyo sugatavidatthiyā, 
tiriyaṁ diyaḍḍhaṁ, dasā vidatthi. taṁ atikkāmayato, chedanakaṁ, 
pācittiyaṁ.

Pāc 90: Kaṇḍupaṭicchādisikkhāpadaṁ 
kaṇḍupaṭicchādiṁ pana bhikkhunā kārayamānena pamāṇikā 
kāretabbā. tatridaṁ1 pamāṇaṁ: dīghaso catasso vidatthiyo 
sugatavidatthiyā, tiriyaṁ dve vidatthiyo. taṁ atikkāmayato, 
chedanakaṁ, pācittiyaṁ.

Pāc 91: Vassikasāṭikasikkhāpadaṁ 
vassikasāṭikaṁ pana bhikkhunā kārayamānena pamāṇikā 
kāretabbā. tatridaṁ2 pamāṇaṁ: dīghaso cha vidatthiyo 
sugatavidatthiyā, tiriyaṁ aḍḍhateyyā. taṁ atikkāmayato, 
chedanakaṁ, pācittiyaṁ.

Pāc 92: Nandattherasikkhāpadaṁ 
yo pana bhikkhu sugatacīvarappamāṇaṁ cīvaraṁ kārāpeyya 
atirekaṁ vā, chedanakaṁ, pācittiyaṁ.  
tatridaṁ1 sugatassa sugatacīvarappamāṇaṁ: dīghaso nava 
vidatthiyo sugatavidatthiyā, tiriyaṁ cha vidatthiyo. idaṁ 
sugatassa sugatacīvarappamāṇaṁ. 

Rājavaggo navamo

uddiṭṭhā kho āyasmanto dvenavuti pācittiyā dhammā.  
tatthāyasmante pucchāmi: kaccittha parisuddhā? 
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi. 

(Suddhapācittiyā niṭṭhitā)

ime kho panāyasmanto cattāro pāṭidesanīyā dhammā uddesaṁ 
āgacchanti.

Pāṭ 1: Paṭhamapāṭidesanīyasikkhāpadaṁ1 
yo pana bhikkhu aññātikāya bhikkhuniyā antaragharaṁ paviṭṭhāya 
hatthato khādanīyaṁ vā bhojanīyaṁ vā sahatthā paṭiggahetvā 
khādeyya vā bhuñjeyya vā. paṭidesetabbaṁ tena bhikkhunā: 
“gārayhaṁ āvuso dhammaṁ āpajjiṁ, asappāyaṁ, pāṭidesanīyaṁ, 
taṁ paṭidesemī” ti.

Pāṭ 2: Dutiyapāṭidesanīyasikkhāpadaṁ 
bhikkhū paneva kulesu nimantitā bhuñjanti. tatra ce sā bhikkhunī 
vosāsamānarūpā ṭhitā hoti: “idha sūpaṁ detha, idha odanaṁ dethā” 
ti. tehi bhikkhūhi sā bhikkhunī apasādetabbā: “apasakka tāva 
bhagini, yāva bhikkhū bhuñjantī” ti.2 ekassa pi ce3 bhikkhuno 
nappaṭibhāseyya taṁ bhikkhuniṁ apasādetuṁ: “apasakka tāva 
bhagini, yāva bhikkhū bhuñjantī” ti. paṭidesetabbaṁ tehi 
bhikkhūhi: “gārayhaṁ āvuso dhammaṁ āpajjimhā, asappāyaṁ, 
pāṭidesanīyaṁ, taṁ paṭidesemā” ti.

Pāṭ 3: Tatiyapāṭidesanīyasikkhāpadaṁ 
yāni kho pana tāni sekhasammatāni kulāni. yo pana bhikkhu 
tathārūpesu sekhasammatesu kulesu pubbe animantito agilāno 
khādanīyaṁ vā bhojanīyaṁ vā sahatthā paṭiggahetvā khādeyya vā 
bhuñjeyya vā. paṭidesetabbaṁ tena bhikkhunā: “gārayhaṁ āvuso 
dhammaṁ āpajjiṁ, asappāyaṁ, pāṭidesanīyaṁ, taṁ paṭidesemī” ti.

Pāṭ 4: Catutthapāṭidesanīyasikkhāpadaṁ 
yāni kho pana tāni āraññakāni senāsanāni sāsaṅkasammatāni 
sappaṭibhayāni. yo pana bhikkhu tathārūpesu senāsanesu viharanto 
pubbe appaṭisaṁviditaṁ khādanīyaṁ vā bhojanīyaṁ vā ajjhārāme 
sahatthā paṭiggahetvā agilāno khādeyya vā bhuñjeyya vā. 
paṭidesetabbaṁ tena bhikkhunā: “gārayhaṁ āvuso dhammaṁ 
āpajjiṁ, asappāyaṁ, pāṭidesanīyaṁ, taṁ paṭidesemī” ti.

uddiṭṭhā kho āyasmanto cattāro pāṭidesanīyā dhammā.  
tatthāyasmante pucchāmi: kaccittha parisuddhā? 
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

Pāṭidesanīyā niṭṭhitā

ime kho panāyasmanto sekhiyā dhammā uddesaṁ āgacchanti.

Sekh 1: (Parimaṇḍalasikkhāpadaṁ)1 
parimaṇḍalaṁ nivāsessāmī ti, sikkhā karaṇīyā.

Sekh 2: 
parimaṇḍalaṁ pārupissāmī ti, sikkhā karaṇīyā. 
  
Sekh 3: (Suppaṭichannasikkhāpadaṁ) 
supaṭicchanno antaraghare gamissāmī ti, sikkhā karaṇīyā.

Sekh 4: 
supaṭicchanno antaraghare nisīdissāmī ti, sikkhā karaṇīyā.

Sekh 5: (Susaṁvutasikkhāpadaṁ) 
susaṁvuto antaraghare gamissāmī ti, sikkhā karaṇīyā.

Sekh 6: 
susaṁvuto antaraghare nisīdissāmī ti, sikkhā karaṇīyā.

Sekh 7: (Okkhittacakkhusikkhāpadaṁ) 
okkhittacakkhu antaraghare gamissāmī ti, sikkhā karaṇīyā.

Sekh 8: 
okkhittacakkhu antaraghare nisīdissāmī ti, sikkhā karaṇīyā.

Sekh 9: (Ukkhittakasikkhāpadaṁ) 
na ukkhittakāya antaraghare gamissāmī ti, sikkhā karaṇīyā.

Sekh 10: 
na ukkhittakāya antaraghare nisīdissāmī ti, sikkhā karaṇīyā.

Parimaṇḍalavaggo paṭhamo

Sekh 11: (Ujjhagghikasikkhāpadaṁ) 
na ujjagghikāya antaraghare gamissāmī ti, sikkhā karaṇīyā.

Sekh 12: 
na ujjagghikāya antaraghare nisīdissāmī ti, sikkhā karaṇīyā.

Sekh 13: (Uccasaddāsikkhāpadaṁ) 
appasaddo antaraghare gamissāmī ti, sikkhā karaṇīyā.

Sekh 14: 
appasaddo antaraghare nisīdissāmī ti, sikkhā karaṇīyā.

Sekh 15: (Kāyappacālakādisikkhāpadaṁ) 
na kāyappacālakaṁ antaraghare gamissāmī ti, sikkhā karaṇīyā.

Sekh 16: 
na kāyappacālakaṁ antaraghare nisīdissāmī ti, sikkhā karaṇīyā.

Sekh 17: (Bāhuppacālakasikkhāpadaṁ) 
na bāhuppacālakaṁ antaraghare gamissāmī ti, sikkhā karaṇīyā.

Sekh 18: 
na bāhuppacālakaṁ antaraghare nisīdissāmī ti, sikkhā karaṇīyā.

Sekh 19: (Sīsappacālakasikkhāpadaṁ) 
na sīsappacālakaṁ antaraghare gamissāmī ti, sikkhā karaṇīyā.

Sekh 20: 
na sīsappacālakaṁ antaraghare nisīdissāmī ti, sikkhā karaṇīyā.

Sekh 21: (Khambhakatasikkhāpadaṁ) 
na khambhakato antaraghare gamissāmī ti, sikkhā karaṇīyā.

Sekh 22: 
na khambhakato antaraghare nisīdissāmī ti, sikkhā karaṇīyā.

Sekh 23: (Oguṇṭhitasikkhāpadaṁ) 
na oguṇṭhito antaraghare gamissāmī ti, sikkhā karaṇīyā.

Sekh 24: 
na oguṇṭhito antaraghare nisīdissāmī ti, sikkhā karaṇīyā.

Sekh 25: (Ukkuṭikasikkhāpadaṁ) 
na ukkuṭikāya antaraghare gamissāmī ti, sikkhā karaṇīyā.

Sekh 26: (Pallatthikasikkhāpadaṁ) 
na pallatthikāya antaraghare nisīdissāmī ti, sikkhā karaṇīyā.

Sekh 27: (Sakkaccapaṭiggahaṇasikkhāpadaṁ) 
sakkaccaṁ piṇḍapātaṁ paṭiggahessāmī ti, sikkhā karaṇīyā.

Sekh 28: (Pattasaññīpaṭiggahaṇasikkhāpadaṁ) 
pattasaññī piṇḍapātaṁ paṭiggahessāmī ti, sikkhā karaṇīyā.

Sekh 29: (Samasūpakapaṭiggahaṇasikkhāpadaṁ) 
samasūpakaṁ piṇḍapātaṁ paṭiggahessāmī ti, sikkhā karaṇīyā.

Sekh 30: (Samatittikasikkhāpadaṁ) 
samatittikaṁ piṇḍapātaṁ paṭiggahessāmī ti, sikkhā karaṇīyā.

Khambhakavaggo tatiyo

Sekh 31: (Sakkaccabuñjanasikkhāpadaṁ) 
sakkaccaṁ piṇḍapātaṁ bhuñjissāmī ti, sikkhā karaṇīyā.

Sekh 32: (Pattasaññībhuñjanasikkhāpadaṁ) 
pattasaññī piṇḍapātaṁ bhuñjissāmī ti, sikkhā karaṇīyā.

Sekh 33: (Sapadānasikkhāpadaṁ) 
sapadānaṁ piṇḍapātaṁ bhuñjissāmī ti, sikkhā karaṇīyā.

Sekh 34: (Samasūpakasikkhāpadaṁ) 
samasūpakaṁ piṇḍapātaṁ bhuñjissāmī ti, sikkhā karaṇīyā.

Sekh 35: (Nathūpakatasikkhāpadaṁ) 
na thūpato1 omadditvā piṇḍapātaṁ bhuñjissāmī ti, sikkhā karaṇīyā.

Sekh 36: (Odanappaṭicchādanasikkhāpadaṁ) 
na sūpaṁ vā byañjanaṁ vā odanena paṭicchādessāmi 
bhīyokamyataṁ2 upādāyāti, sikkhā karaṇīyā.

Sekh 37: (Sūpodanaviññattisikkhāpadaṁ) 
na sūpaṁ vā odanaṁ vā agilāno attano atthāya viññāpetvā 
bhuñjissāmī ti, sikkhā karaṇīyā.

Sekh 38: (Ujjhānasaññīsikkhāpadaṁ) 
na ujjhānasaññī paresaṁ pattaṁ olokessāmī ti, sikkhā karaṇīyā.

Sekh 39: (Kabaḷasikkhāpadaṁ) 
nātimahantaṁ kabaḷaṁ karissāmī ti, sikkhā karaṇīyā.

Sekh 40: (Ālopasikkhāpadaṁ) 
parimaṇḍalaṁ ālopaṁ karissāmī ti, sikkhā karaṇīyā.

Sakkaccavaggo catuttho

Sekh 41: (Anāhaṭasikkhāpadaṁ) 
na anāhaṭe kabaḷe mukhadvāraṁ vivarissāmī ti, sikkhā karaṇīyā.

Sekh 42: (Bhuñjamānasikkhāpadaṁ) 
na bhuñjamāno sabbaṁ hatthaṁ mukhe pakkhipissāmī ti, sikkhā 
karaṇīyā.

Sekh 43: (Sakabaḷasikkhāpadaṁ) 
na sakabaḷena mukhena byāharissāmī ti, sikkhā karaṇīyā.

Sekh 44: (Piṇḍukkhepakasikkhāpadaṁ) 
na piṇḍukkhepakaṁ bhuñjissāmī ti, sikkhā karaṇīyā.

Sekh 45: (Kabaḷavacchedakasikkhāpadaṁ) 
na kabaḷāvacchedakaṁ bhuñjissāmī ti, sikkhā karaṇīyā.

Sekh 46: (Avagaṇḍakārakasikkhāpadaṁ) 
na avagaṇḍakārakaṁ bhuñjissāmī ti, sikkhā karaṇīyā.

Sekh 47: (Hatthaniddhunakasikkhāpadaṁ) 
na hatthaniddhunakaṁ bhuñjissāmī ti,1 sikkhā karaṇīyā.

Sekh 48: (Sitthāvakārakasikkhāpadaṁ) 
na sitthāvakārakaṁ bhuñjissāmī ti, sikkhā karaṇīyā.

Sekh 49: (Jivhānicchārakasikkhāpadaṁ) 
na jivhānicchārakaṁ bhuñjissāmī ti, sikkhā karaṇīyā.

Sekh 50: (Capucapukārakasikkhāpadaṁ) 
na capucapukārakaṁ bhuñjissāmī ti, sikkhā karaṇīyā.

Kabaḷavaggo pañcamo

Sekh 51: (Surusurukārakasikkhāpadaṁ) 
na surusurukārakaṁ bhuñjissāmī ti, sikkhā karaṇīyā.

Sekh 52: (Hatthanillehakādisikkhāpadaṁ) 
na hatthanillehakaṁ bhuñjissāmī ti, sikkhā karaṇīyā.

Sekh 53: (Pattanillehakasikkhāpadaṁ) 
na pattanillehakaṁ bhuñjissāmī ti,1 sikkhā karaṇīyā.

Sekh 54: (Oṭṭhanillehakasikkhāpadaṁ) 
na oṭṭhanillehakaṁ bhuñjissāmī ti, sikkhā karaṇīyā.

Sekh 55: (Sāmisasikkhāpadaṁ) 
na sāmisena hatthena pānīyathālakaṁ paṭiggahessāmī ti, sikkhā 
karaṇīyā.

Sekh 56: (Sasitthakasikkhāpadaṁ) 
na sasitthakaṁ pattadhovanaṁ antaraghare chaḍḍessāmī ti, sikkhā 
karaṇīyā.

Sekh 57: (Chattapāṇisikkhāpadaṁ) 
na chattapāṇissa agilānassa dhammaṁ desissāmī ti,1 sikkhā 
karaṇīyā.

Sekh 58: (Daṇḍapāṇisikkhāpadaṁ) 
na daṇḍapāṇissa agilānassa dhammaṁ desissāmī ti, sikkhā 
karaṇīyā.

Sekh 59: (Satthapāṇisikkhāpadaṁ) 
na satthapāṇissa agilānassa dhammaṁ desissāmī ti, sikkhā 
karaṇīyā.

Sekh 60: (Āyudhapāṇisikkhāpadaṁ1): 
na āyudhapāṇissa  agilānassa dhammaṁ desissāmī ti, sikkhā 
karaṇīyā.

Surusuruvaggo chaṭṭho

Sekh 61: (Pādukasikkhāpadaṁ) 
na pādukārūḷhassa agilānassa dhammaṁ desissāmī ti, sikkhā 
karaṇīyā.

Sekh 62: (Upāhanasikkhāpadaṁ) 
na upāhanārūḷhassa agilānassa dhammaṁ desissāmī ti, sikkhā 
karaṇīyā.

Sekh 63: (Yānasikkhāpadaṁ) 
na yānagatassa agilānassa dhammaṁ desissāmī ti, sikkhā karaṇīyā.

Sekh 64: (Sayanasikkhāpadaṁ) 
na sayanagatassa agilānassa dhammaṁ desissāmī ti, sikkhā 
karaṇīyā.

Sekh 65: (Pallatthikasikkhāpadaṁ) 
na pallatthikāya nisinnassa agilānassa dhammaṁ desissāmī ti, 
sikkhā karaṇīyā.

Sekh 66: (Veṭhitasikkhāpadaṁ) 
na veṭhitasīsassa agilānassa dhammaṁ desissāmī ti, sikkhā 
karaṇīyā.

Sekh 67: (Oguṇṭhitasikkhāpadaṁ) 
na oguṇṭhitasīsassa agilānassa dhammaṁ desissāmī ti, sikkhā 
karaṇīyā.

Sekh 68: (Chamāsikkhāpadaṁ) 
na chamāya nisīditvā āsane nisinnassa agilānassa dhammaṁ 
desissāmī ti, sikkhā karaṇīyā.

Sekh 69: (Nīcāsanasikkhāpadaṁ) 
na nīce āsane nisīditvā ucce āsane nisinnassa agilānassa dhammaṁ 
desissāmī ti, sikkhā karaṇīyā.

Sekh 70: (Ṭhitasikkhāpadaṁ) 
na ṭhito nisinnassa agilānassa dhammaṁ desissāmī ti, sikkhā 
karaṇīyā.

Sekh 71: (Pacchatogamanasikkhāpadaṁ) 
na pacchato gacchanto purato gacchantassa agilānassa dhammaṁ 
desissāmī ti, sikkhā karaṇīyā.

Sekh 72: (Uppathenagamanasikkhāpadaṁ) 
na uppathena gacchanto pathena gacchantassa agilānassa 
dhammaṁ desissāmī ti, sikkhā karaṇīyā.

Sekh 73: (Ṭhito-uccārasikkhāpadaṁ) 
na ṭhito agilāno uccāraṁ vā passāvaṁ vā karissāmī ti, sikkhā 
karaṇīyā.

Sekh 74: (Harite-uccārasikkhāpadaṁ) 
na harite agilāno uccāraṁ vā passāvaṁ vā kheḷaṁ vā karissāmī ti, 
sikkhā karaṇīyā.

Sekh 75: (Udake-uccārasikkhāpadaṁ) 
na udake agilāno uccāraṁ vā passāvaṁ vā kheḷaṁ vā karissāmī ti, 
sikkhā karaṇīyā.

Pādukavaggo sattamo

uddiṭṭhā kho āyasmanto sekhiyā dhammā.  
tatthāyasmante pucchāmi: kaccittha parisuddhā?  
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

Sekhiyā niṭṭhitā

ime kho panāyasmanto satta adhikaraṇasamathā dhammā uddesaṁ 
āgacchanti.

uppannuppannānaṁ adhikaraṇānaṁ samathāya vūpasamāya:

1: sammukhāvinayo dātabbo.  
2: sativinayo dātabbo.  
3: amūḷhavinayo dātabbo.  
4: paṭiññāya kāretabbaṁ.  
5: yebhuyyasikā.  
6: tassapāpiyyasikā. 
7: tiṇavatthārakoti.

uddiṭṭhā kho āyasmanto satta adhikaraṇasamathā dhammā.  
tatthāyasmante pucchāmi: kaccittha parisuddhā?   
dutiyam-pi pucchāmi: kaccittha parisuddhā?  
tatiyam-pi pucchāmi: kaccittha parisuddhā?  
parisuddhetthāyasmanto, tasmā tuṇhī, evam-etaṁ dhārayāmi.

Adhikaraṇasamathā niṭṭhitā

Bhikkhupātimokkhapāḷi - 70 
uddiṭṭhaṁ kho āyasmanto nidānaṁ.  
uddiṭṭhā cattāro pārājikā dhammā.  
uddiṭṭhā terasa saṅghādisesā dhammā.  
uddiṭṭhā dve aniyatā dhammā.  
uddiṭṭhā tiṁsa nissaggiyā pācittiyā dhammā  
uddiṭṭhā dvenavuti pācittiyā dhammā.  
uddiṭṭhā cattāro pāṭidesanīyā dhammā.  
uddiṭṭhā sekhiyā dhammā.  
uddiṭṭhā satta adhikaraṇasamathā dhammā.

ettakaṁ tassa bhagavato suttāgataṁ suttapariyāpannaṁ 
anvaddhamāsaṁ uddesaṁ āgacchati. tattha sabbeheva samaggehi 
sammodamānehi avivadamānehi sikkhitabbaṁ.

Bhikkhupātimokkhaṁ niṭṭhitaṁ 