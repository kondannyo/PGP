khuddaka nikāya
dhammapadapāḷi

I. yamakavaggo

@ pali-dhp-1.tex

manopubbaṅgamā dhammā,

manoseṭṭhā manomayā.

manasā ce paduṭṭhena,

bhāsati vā karoti vā.

tato naṁ dukkhamanveti,

cakkaṁva vahato padaṁ.

@ pali-dhp-2.tex

manopubbaṅgamā dhammā,

manoseṭṭhā manomayā.

manasā ce pasannena,

bhāsati vā karoti vā.

tato naṁ sukhamanveti,

chāyāva anapāyinī.

@ pali-dhp-3.tex

akkocchi maṁ avadhi maṁ,

ajini maṁ ahāsi me.

ye ca taṁ upanayhanti,

veraṁ tesaṁ na sammati.

@ pali-dhp-4.tex

akkocchi maṁ avadhi maṁ,

ajini maṁ ahāsi me.

ye ca taṁ nupanayhanti,

veraṁ tesūpasammati.

@ pali-dhp-5.tex

na hi verena verāni,

sammantīdha kudācanaṁ.

averena ca sammanti,

esa dhammo sanantano.

@ pali-dhp-6.tex

pare ca na vijānanti,

mayamettha yamāmase.

ye ca tattha vijānanti,

tato sammanti medhagā.

@ pali-dhp-7.tex

subhānupassiṁ viharantaṁ,

indriyesu asaṁvutaṁ.

bhojanamhi cāmattaññuṁ,

kusītaṁ hīnavīriyaṁ.

taṁ ve pasahati māro,

vāto rukkhaṁva dubbalaṁ.

@ pali-dhp-8.tex

asubhānupassiṁ viharantaṁ,

indriyesu susaṁvutaṁ.

bhojanamhi ca mattaññuṁ,

saddhaṁ āraddhavīriyaṁ.

taṁ ve nappasahati māro,

vāto selaṁva pabbataṁ.

@ pali-dhp-9.tex

anikkasāvo kāsāvaṁ,

yo vatthaṁ paridahissati.

apeto damasaccena,

na so kāsāvamarahati.

@ pali-dhp-10.tex

yo ca vantakasāvassa,

sīlesu susamāhito.

upeto damasaccena,

sa ve kāsāvamarahati.

@ pali-dhp-11.tex

asāre sāramatino,

sāre cāsāradassino.

te sāraṁ nādhigacchanti,

micchāsaṅkappagocarā.

@ pali-dhp-12.tex

sārañca sārato ñatvā,

asārañca asārato.

te sāraṁ adhigacchanti,

sammāsaṅkappagocarā.

@ pali-dhp-13.tex

yathā agāraṁ ducchannaṁ,

vuṭṭhī samativijjhati.

evaṁ abhāvitaṁ cittaṁ,

rāgo samativijjhati.

@ pali-dhp-14.tex

yathā agāraṁ suchannaṁ,

vuṭṭhī na samativijjhati.

evaṁ subhāvitaṁ cittaṁ,

rāgo na samativijjhati.


@ pali-dhp-15.tex

idha socati pecca socati,

pāpakārī ubhayattha socati.

so socati so vihaññati,

disvā kammakiliṭṭhamattano.

@ pali-dhp-16.tex

idha modati pecca modati,

katapuñño ubhayattha modati.

so modati so pamodati,

disvā kammavisuddhimattano.

@ pali-dhp-17.tex

idha tappati pecca tappati,

pāpakārī ubhayattha tappati.

“pāpaṁ me katan”ti tappati,

bhiyyo tappati duggatiṁ gato.

@ pali-dhp-18.tex

idha nandati pecca nandati,

katapuñño ubhayattha nandati.

“puññaṁ me katan”ti nandati,

bhiyyo nandati suggatiṁ gato.

@ pali-dhp-19.tex

bahumpi ce saṁhita bhāsamāno,

na takkaro hoti naro pamatto.

gopova gāvo gaṇayaṁ paresaṁ,

na bhāgavā sāmaññassa hoti.

@ pali-dhp-20.tex

appampi ce saṁhita bhāsamāno,

dhammassa hoti anudhammacārī.

rāgañca dosañca pahāya mohaṁ,

sammappajāno suvimuttacitto.

anupādiyāno idha vā huraṁ vā,

sa bhāgavā sāmaññassa hoti.

yamakavaggo paṭhamo niṭṭhito.

  @ pali-dhp-2.tex appamādavaggo

@ pali-dhp-21.tex

appamādo amatapadaṁ,

pamādo maccuno padaṁ.

appamattā na mīyanti,

ye pamattā yathā matā.

@ pali-dhp-22.tex

evaṁ visesato ñatvā,

appamādamhi paṇḍitā.

appamāde pamodanti,

ariyānaṁ gocare ratā.

@ pali-dhp-23.tex

te jhāyino sātatikā,

niccaṁ daḷhaparakkamā.

phusanti dhīrā nibbānaṁ,

yogakkhemaṁ anuttaraṁ.

@ pali-dhp-24.tex

uṭṭhānavato satīmato,

sucikammassa nisammakārino.

saññatassa dhammajīvino,

appamattassa yasobhivaḍḍhati.

@ pali-dhp-25.tex

uṭṭhānenappamādena,

saṁyamena damena ca.

dīpaṁ kayirātha medhāvī,

yaṁ ogho nābhikīrati.

@ pali-dhp-26.tex

pamādamanuyuñjanti,

bālā dummedhino janā.

appamādañca medhāvī,

dhanaṁ seṭṭhaṁva rakkhati.

@ pali-dhp-27.tex

mā pamādamanuyuñjetha,

mā kāmaratisanthavaṁ.

appamatto hi jhāyanto,

pappoti vipulaṁ sukhaṁ.

@ pali-dhp-28.tex

pamādaṁ appamādena,

yadā nudati paṇḍito.

paññāpāsādamāruyha,

asoko sokiniṁ pajaṁ.

pabbataṭṭhova bhūmaṭṭhe,

dhīro bāle avekkhati.

@ pali-dhp-29.tex

appamatto pamattesu,

suttesu bahujāgaro.

abalassaṁva sīghasso,

hitvā yāti sumedhaso.

@ pali-dhp-30.tex

appamādena maghavā,

devānaṁ seṭṭhataṁ gato.

appamādaṁ pasaṁsanti,

pamādo garahito sadā.

@ pali-dhp-31.tex

appamādarato bhikkhu,

pamāde bhayadassi vā.

saṁyojanaṁ aṇuṁ thūlaṁ,

ḍahaṁ aggīva gacchati.

@ pali-dhp-32.tex

appamādarato bhikkhu,

pamāde bhayadassi vā.

abhabbo parihānāya,

nibbānasseva santike.

appamādavaggo dutiyo niṭṭhito.

  @ pali-dhp-3.tex cittavaggo

@ pali-dhp-33.tex

phandanaṁ capalaṁ cittaṁ,

dūrakkhaṁ dunnivārayaṁ.

ujuṁ karoti medhāvī,

usukārova tejanaṁ.

@ pali-dhp-34.tex

vārijova thale khitto,

okamokataubbhato.

pariphandatidaṁ cittaṁ,

māradheyyaṁ pahātave.

@ pali-dhp-35.tex

dunniggahassa lahuno, yatthakāmanipātino.

cittassa damatho sādhu,

cittaṁ dantaṁ sukhāvahaṁ.

@ pali-dhp-36.tex

sududdasaṁ sunipuṇaṁ,

yatthakāmanipātinaṁ.

cittaṁ rakkhetha medhāvī,

cittaṁ guttaṁ sukhāvahaṁ.

@ pali-dhp-37.tex

dūraṅgamaṁ ekacaraṁ,

asarīraṁ guhāsayaṁ.

ye cittaṁ saṁyamessanti,

mokkhanti mārabandhanā.

@ pali-dhp-38.tex

anavaṭṭhitacittassa,

saddhammaṁ avijānato.

pariplavapasādassa,

paññā na paripūrati.

@ pali-dhp-39.tex

anavassutacittassa,

ananvāhatacetaso.

puññapāpapahīnassa,

natthi jāgarato bhayaṁ.

@ pali-dhp-40.tex

kumbhūpamaṁ kāyamimaṁ viditvā,

nagarūpamaṁ cittamidaṁ ṭhapetvā.

yodhetha māraṁ paññāvudhena,

jitañca rakkhe anivesano siyā.

@ pali-dhp-41.tex

aciraṁ vatayaṁ kāyo,

pathaviṁ adhisessati.

chuddho apetaviññāṇo,

niratthaṁva kaliṅgaraṁ.

@ pali-dhp-42.tex

diso disaṁ yaṁ taṁ kayirā,

verī vā pana verinaṁ.

micchāpaṇihitaṁ cittaṁ,

pāpiyo naṁ tato kare.

@ pali-dhp-43.tex

na taṁ mātā pitā kayirā,

aññe vāpi ca ñātakā.

sammāpaṇihitaṁ cittaṁ,

seyyaso naṁ tato kare.

cittavaggo tatiyo niṭṭhito.

  @ pali-dhp-4.tex pupphavaggo

@ pali-dhp-44.tex

ko imaṁ pathaviṁ vicessati,

yamalokañca imaṁ sadevakaṁ.

ko dhammapadaṁ sudesitaṁ,

kusalo pupphamiva pacessati.

@ pali-dhp-45.tex

sekho pathaviṁ vicessati,

yamalokañca imaṁ sadevakaṁ.

sekho dhammapadaṁ sudesitaṁ,

kusalo pupphamiva pacessati.

@ pali-dhp-46.tex

pheṇūpamaṁ kāyamimaṁ viditvā,

marīcidhammaṁ abhisambudhāno.

chetvāna mārassa papupphakāni,

adassanaṁ maccurājassa gacche.

@ pali-dhp-47.tex

pupphāni heva pacinantaṁ,

byāsattamanasaṁ naraṁ.

suttaṁ gāmaṁ mahoghova,

maccu ādāya gacchati.

@ pali-dhp-48.tex

pupphāni heva pacinantaṁ,

byāsattamanasaṁ naraṁ.

atittaññeva kāmesu,

antako kurute vasaṁ.

@ pali-dhp-49.tex

yathāpi bhamaro pupphaṁ,

vaṇṇagandhamaheṭhayaṁ.

paleti rasamādāya,

evaṁ gāme munī care.

@ pali-dhp-50.tex

na paresaṁ vilomāni,

na paresaṁ katākataṁ.

attanova avekkheyya,

katāni akatāni ca.

@ pali-dhp-51.tex

yathāpi ruciraṁ pupphaṁ,

vaṇṇavantaṁ agandhakaṁ.

evaṁ subhāsitā vācā,

aphalā hoti akubbato.

@ pali-dhp-52.tex

yathāpi ruciraṁ pupphaṁ,

vaṇṇavantaṁ sugandhakaṁ.

evaṁ subhāsitā vācā,

saphalā hoti kubbato.

@ pali-dhp-53.tex

yathāpi puppharāsimhā,

kayirā mālāguṇe bahū.

evaṁ jātena maccena,

kattabbaṁ kusalaṁ bahuṁ.

@ pali-dhp-54.tex

na pupphagandho paṭivātameti,

na candanaṁ tagaramallikā.

satañca gandho paṭivātameti,

sabbā disā sappuriso pavāyati.

@ pali-dhp-55.tex

candanaṁ tagaraṁ vāpi,

uppalaṁ atha vassikī.

etesaṁ gandhajātānaṁ,

sīlagandho anuttaro.

@ pali-dhp-56.tex

appamatto ayaṁ gandho,

yvāyaṁ tagaracandanaṁ.

yo ca sīlavataṁ gandho,

vāti devesu uttamo.

@ pali-dhp-57.tex

tesaṁ sampannasīlānaṁ,

appamādavihārinaṁ.

sammadaññā vimuttānaṁ,

māro maggaṁ na vindati.

@ pali-dhp-58.tex

yathā saṅkāraṭhānasmiṁ,

ujjhitasmiṁ mahāpathe.

padumaṁ tattha jāyetha,

sucigandhaṁ manoramaṁ.

@ pali-dhp-59.tex

evaṁ saṅkārabhūtesu,

andhabhūte puthujjane.

atirocati paññāya,

sammāsambuddhasāvako.

pupphavaggo catuttho niṭṭhito.

  @ pali-dhp-5.tex bālavaggo

@ pali-dhp-60.tex

dīghā jāgarato ratti,

dīghaṁ santassa yojanaṁ.

dīgho bālānaṁ saṁsāro,

saddhammaṁ avijānataṁ.

@ pali-dhp-61.tex

carañce nādhigaccheyya,

seyyaṁ sadisamattano.

ekacariyaṁ daḷhaṁ kayirā,

natthi bāle sahāyatā.

@ pali-dhp-62.tex

puttā matthi dhanammatthi,

iti bālo vihaññati.

attā hi attano natthi,

kuto puttā kuto dhanaṁ.

@ pali-dhp-63.tex

yo bālo maññati bālyaṁ,

paṇḍito vāpi tena so.

bālo ca paṇḍitamānī,

sa ve “bālo”ti vuccati.

@ pali-dhp-64.tex

yāvajīvampi ce bālo,

paṇḍitaṁ payirupāsati.

na so dhammaṁ vijānāti,

dabbī sūparasaṁ yathā.

@ pali-dhp-65.tex

muhuttamapi ce viññū,

paṇḍitaṁ payirupāsati.

khippaṁ dhammaṁ vijānāti,

jivhā sūparasaṁ yathā.

@ pali-dhp-66.tex

caranti bālā dummedhā,

amitteneva attanā.

karontā pāpakaṁ kammaṁ,

yaṁ hoti kaṭukapphalaṁ.

@ pali-dhp-67.tex

na taṁ kammaṁ kataṁ sādhu,

yaṁ katvā anutappati.

yassa assumukho rodaṁ,

vipākaṁ paṭisevati.

@ pali-dhp-68.tex

tañca kammaṁ kataṁ sādhu,

yaṁ katvā nānutappati.

yassa patīto sumano,

vipākaṁ paṭisevati.

@ pali-dhp-69.tex

madhuvā maññati bālo,

yāva pāpaṁ na paccati.

yadā ca paccati pāpaṁ,

bālo dukkhaṁ nigacchati.

@ pali-dhp-70.tex

māse māse kusaggena,

bālo bhuñjeyya bhojanaṁ.

na so saṅkhātadhammānaṁ,

kalaṁ agghati soḷasiṁ.

@ pali-dhp-71.tex

na hi pāpaṁ kataṁ kammaṁ,

sajju khīraṁva muccati.

ḍahantaṁ bālamanveti,

bhasmacchannova pāvako.

@ pali-dhp-72.tex

yāvadeva anatthāya,

ñattaṁ bālassa jāyati.

hanti bālassa sukkaṁsaṁ,

muddhamassa vipātayaṁ.

@ pali-dhp-73.tex

asantaṁ bhāvanamiccheyya,

purekkhārañca bhikkhusu.

āvāsesu ca issariyaṁ,

pūjā parakulesu ca.

@ pali-dhp-74.tex

mameva kata maññantu,

gihīpabbajitā ubho.

mamevātivasā assu,

kiccākiccesu kismici.

iti bālassa saṅkappo,

icchā māno ca vaḍḍhati.

@ pali-dhp-75.tex

aññā hi lābhūpanisā,

aññā nibbānagāminī.

evametaṁ abhiññāya,

bhikkhu buddhassa sāvako.

sakkāraṁ nābhinandeyya,

vivekamanubrūhaye.

bālavaggo pañcamo niṭṭhito.

  @ pali-dhp-6.tex paṇḍitavaggo

@ pali-dhp-76.tex

nidhīnaṁva pavattāraṁ,

yaṁ passe vajjadassinaṁ.

niggayhavādiṁ medhāviṁ,

tādisaṁ paṇḍitaṁ bhaje.

tādisaṁ bhajamānassa,

seyyo hoti na pāpiyo.

@ pali-dhp-77.tex

ovadeyyānusāseyya,

asabbhā ca nivāraye.

satañhi so piyo hoti,

asataṁ hoti appiyo.

@ pali-dhp-78.tex

na bhaje pāpake mitte,

na bhaje purisādhame.

bhajetha mitte kalyāṇe,

bhajetha purisuttame.

@ pali-dhp-79.tex

dhammapīti sukhaṁ seti,

vippasannena cetasā.

ariyappavedite dhamme,

sadā ramati paṇḍito.

@ pali-dhp-80.tex

udakañhi nayanti nettikā,

usukārā namayanti tejanaṁ.

dāruṁ namayanti tacchakā,

attānaṁ damayanti paṇḍitā.

@ pali-dhp-81.tex

selo yathā ekaghano,

vātena na samīrati.

evaṁ nindāpasaṁsāsu,

na samiñjanti paṇḍitā.

@ pali-dhp-82.tex

yathāpi rahado gambhīro,

vippasanno anāvilo.

evaṁ dhammāni sutvāna,

vippasīdanti paṇḍitā.

@ pali-dhp-83.tex

sabbattha ve sappurisā cajanti,

na kāmakāmā lapayanti santo.

sukhena phuṭṭhā atha vā dukhena,

na uccāvacaṁ paṇḍitā dassayanti.

@ pali-dhp-84.tex

na attahetu na parassa hetu,

na puttamicche na dhanaṁ na raṭṭhaṁ.

na iccheyya adhammena samiddhimattano,

sa sīlavā paññavā dhammiko siyā.

@ pali-dhp-85.tex

appakā te manussesu,

ye janā pāragāmino.

athāyaṁ itarā pajā,

tīramevānudhāvati.

@ pali-dhp-86.tex

ye ca kho sammadakkhāte,

dhamme dhammānuvattino.

te janā pāramessanti,

maccudheyyaṁ suduttaraṁ.

@ pali-dhp-87.tex

kaṇhaṁ dhammaṁ vippahāya,

sukkaṁ bhāvetha paṇḍito.

okā anokamāgamma,

viveke yattha dūramaṁ.

@ pali-dhp-88.tex

tatrābhiratimiccheyya,

hitvā kāme akiñcano.

pariyodapeyya attānaṁ,

cittaklesehi paṇḍito.

@ pali-dhp-89.tex

yesaṁ sambodhiyaṅgesu,

sammā cittaṁ subhāvitaṁ.

ādānapaṭinissagge,

anupādāya ye ratā.

khīṇāsavā jutimanto,

te loke parinibbutā.

paṇḍitavaggo chaṭṭho niṭṭhito.

  @ pali-dhp-7.tex arahantavaggo

@ pali-dhp-90.tex

gataddhino visokassa,

vippamuttassa sabbadhi.

sabbaganthappahīnassa,

pariḷāho na vijjati.

@ pali-dhp-91.tex

uyyuñjanti satīmanto,

na nikete ramanti te.

haṁsāva pallalaṁ hitvā,

okamokaṁ jahanti te.

@ pali-dhp-92.tex

yesaṁ sannicayo natthi,

ye pariññātabhojanā.

suññato animitto ca,

vimokkho yesaṁ gocaro.

ākāse va sakuntānaṁ,

gati tesaṁ durannayā.

@ pali-dhp-93.tex

yassāsavā parikkhīṇā,

āhāre ca anissito.

suññato animitto ca,

vimokkho yassa gocaro.

ākāse va sakuntānaṁ,

padaṁ tassa durannayaṁ.

@ pali-dhp-94.tex

yassindriyāni samathaṅgatāni,

assā yathā sārathinā sudantā.

pahīnamānassa anāsavassa,

devāpi tassa pihayanti tādino.

@ pali-dhp-95.tex

pathavisamo no virujjhati,

indakhilupamo tādi subbato.

rahadova apetakaddamo,

saṁsārā na bhavanti tādino.

@ pali-dhp-96.tex

santaṁ tassa manaṁ hoti,

santā vācā ca kamma ca.

sammadaññā vimuttassa,

upasantassa tādino.

@ pali-dhp-97.tex

assaddho akataññū ca,

sandhicchedo ca yo naro.

hatāvakāso vantāso,

sa ve uttamaporiso.

@ pali-dhp-98.tex

gāme vā yadi vāraññe,

ninne vā yadi vā thale.

yattha arahanto viharanti,

taṁ bhūmirāmaṇeyyakaṁ.

@ pali-dhp-99.tex

ramaṇīyāni araññāni,

yattha na ramatī jano.

vītarāgā ramissanti,

na te kāmagavesino.

arahantavaggo sattamo niṭṭhito.

  @ pali-dhp-8.tex sahassavaggo

@ pali-dhp-100.tex

sahassamapi ce vācā,

anatthapadasaṁhitā.

ekaṁ atthapadaṁ seyyo,

yaṁ sutvā upasammati.

@ pali-dhp-101.tex

sahassamapi ce gāthā,

anatthapadasaṁhitā.

ekaṁ gāthāpadaṁ seyyo,

yaṁ sutvā upasammati.

@ pali-dhp-102.tex

yo ca gāthā sataṁ bhāse,

anatthapadasaṁhitā.

ekaṁ dhammapadaṁ seyyo,

yaṁ sutvā upasammati.

@ pali-dhp-103.tex

yo sahassaṁ sahassena,

saṅgāme mānuse jine.

ekañca jeyyamattānaṁ,

sa ve saṅgāmajuttamo.

@ pali-dhp-104.tex

attā have jitaṁ seyyo,

yā cāyaṁ itarā pajā.

attadantassa posassa,

niccaṁ saññatacārino.

@ pali-dhp-105.tex

neva devo na gandhabbo,

na māro saha brahmunā.

jitaṁ apajitaṁ kayirā,

tathārūpassa jantuno.

@ pali-dhp-106.tex

māse māse sahassena,

yo yajetha sataṁ samaṁ.

ekañca bhāvitattānaṁ,

muhuttamapi pūjaye.

sāyeva pūjanā seyyo,

yañce vassasataṁ hutaṁ.

@ pali-dhp-107.tex

yo ca vassasataṁ jantu,

aggiṁ paricare vane.

ekañca bhāvitattānaṁ,

muhuttamapi pūjaye.

sāyeva pūjanā seyyo,

yañce vassasataṁ hutaṁ.

@ pali-dhp-108.tex

yaṁ kiñci yiṭṭhaṁ va hutaṁ va loke,

saṁvaccharaṁ yajetha puññapekkho.

sabbampi taṁ na catubhāgameti,

abhivādanā ujjugatesu seyyo.

@ pali-dhp-109.tex

abhivādanasīlissa,

niccaṁ vuḍḍhāpacāyino.

cattāro dhammā vaḍḍhanti,

āyu vaṇṇo sukhaṁ balaṁ.

@ pali-dhp-110.tex

yo ca vassasataṁ jīve,

dussīlo asamāhito.

ekāhaṁ jīvitaṁ seyyo,

sīlavantassa jhāyino.

@ pali-dhp-111.tex

yo ca vassasataṁ jīve,

duppañño asamāhito.

ekāhaṁ jīvitaṁ seyyo,

paññavantassa jhāyino.

@ pali-dhp-112.tex

yo ca vassasataṁ jīve,

kusīto hīnavīriyo.

ekāhaṁ jīvitaṁ seyyo,

vīriyamārabhato daḷhaṁ.

@ pali-dhp-113.tex

yo ca vassasataṁ jīve,

apassaṁ udayabbayaṁ.

ekāhaṁ jīvitaṁ seyyo,

passato udayabbayaṁ.

@ pali-dhp-114.tex

yo ca vassasataṁ jīve,

apassaṁ amataṁ padaṁ.

ekāhaṁ jīvitaṁ seyyo,

passato amataṁ padaṁ.

@ pali-dhp-115.tex

yo ca vassasataṁ jīve,

apassaṁ dhammamuttamaṁ.

ekāhaṁ jīvitaṁ seyyo,

passato dhammamuttamaṁ.

sahassavaggo aṭṭhamo niṭṭhito.

  @ pali-dhp-9.tex pāpavaggo

@ pali-dhp-116.tex

abhittharetha kalyāṇe,

pāpā cittaṁ nivāraye.

dandhañhi karoto puññaṁ,

pāpasmiṁ ramatī mano.

@ pali-dhp-117.tex

pāpañce puriso kayirā,

na naṁ kayirā punappunaṁ.

na tamhi chandaṁ kayirātha,

dukkho pāpassa uccayo.

@ pali-dhp-118.tex

puññañce puriso kayirā,

kayirā naṁ punappunaṁ.

tamhi chandaṁ kayirātha,

sukho puññassa uccayo.

@ pali-dhp-119.tex

pāpopi passati bhadraṁ,

yāva pāpaṁ na paccati.

yadā ca paccati pāpaṁ,

atha pāpo pāpāni passati.

@ pali-dhp-120.tex

bhadropi passati pāpaṁ,

yāva bhadraṁ na paccati.

yadā ca paccati bhadraṁ,

atha bhadro bhadrāni passati.

@ pali-dhp-121.tex

māvamaññetha pāpassa,

na mantaṁ āgamissati.

udabindunipātena,

udakumbhopi pūrati.

bālo pūrati pāpassa,

thokaṁ thokampi ācinaṁ.

@ pali-dhp-122.tex

māvamaññetha puññassa,

na mantaṁ āgamissati.

udabindunipātena,

udakumbhopi pūrati.

dhīro pūrati puññassa,

thokaṁ thokampi ācinaṁ.

@ pali-dhp-123.tex

vāṇijova bhayaṁ maggaṁ,

appasattho mahaddhano.

visaṁ jīvitukāmova,

pāpāni parivajjaye.

@ pali-dhp-124.tex

pāṇimhi ce vaṇo nāssa,

hareyya pāṇinā visaṁ.

nābbaṇaṁ visamanveti,

natthi pāpaṁ akubbato.

@ pali-dhp-125.tex

yo appaduṭṭhassa narassa dussati,

suddhassa posassa anaṅgaṇassa.

tameva bālaṁ pacceti pāpaṁ,

sukhumo rajo paṭivātaṁva khitto.

@ pali-dhp-126.tex

gabbhameke uppajjanti,

nirayaṁ pāpakammino.

saggaṁ sugatino yanti,

parinibbanti anāsavā.

@ pali-dhp-127.tex

na antalikkhe na samuddamajjhe,

na pabbatānaṁ vivaraṁ pavissa.

na vijjatī so jagatippadeso,

yatthaṭṭhito mucceyya pāpakammā.

@ pali-dhp-128.tex

na antalikkhe na samuddamajjhe,

na pabbatānaṁ vivaraṁ pavissa.

na vijjatī so jagatippadeso,

yatthaṭṭhitaṁ nappasaheyya maccu.

pāpavaggo navamo niṭṭhito.

  @ pali-dhp-10.tex daṇḍavaggo

@ pali-dhp-129.tex

sabbe tasanti daṇḍassa,

sabbe bhāyanti maccuno.

attānaṁ upamaṁ katvā,

na haneyya na ghātaye.

@ pali-dhp-130.tex

sabbe tasanti daṇḍassa,

sabbesaṁ jīvitaṁ piyaṁ.

attānaṁ upamaṁ katvā,

na haneyya na ghātaye.

@ pali-dhp-131.tex

sukhakāmāni bhūtāni,

yo daṇḍena vihiṁsati.

attano sukhamesāno,

pecca so na labhate sukhaṁ.

@ pali-dhp-132.tex

sukhakāmāni bhūtāni,

yo daṇḍena na hiṁsati.

attano sukhamesāno,

pecca so labhate sukhaṁ.

@ pali-dhp-133.tex

māvoca pharusaṁ kañci,

vuttā paṭivadeyyu taṁ.

dukkhā hi sārambhakathā,

paṭidaṇḍā phuseyyu taṁ.

@ pali-dhp-134.tex

sace neresi attānaṁ,

kaṁso upahato yathā.

esa pattosi nibbānaṁ,

sārambho te na vijjati.

@ pali-dhp-135.tex

yathā daṇḍena gopālo,

gāvo pājeti gocaraṁ.

evaṁ jarā ca maccu ca,

āyuṁ pājenti pāṇinaṁ.

@ pali-dhp-136.tex

atha pāpāni kammāni,

karaṁ bālo na bujjhati.

sehi kammehi dummedho,

aggidaḍḍhova tappati.

@ pali-dhp-137.tex

yo daṇḍena adaṇḍesu,

appaduṭṭhesu dussati.

dasannamaññataraṁ ṭhānaṁ,

khippameva nigacchati.

@ pali-dhp-138.tex

vedanaṁ pharusaṁ jāniṁ,

sarīrassa ca bhedanaṁ.

garukaṁ vāpi ābādhaṁ,

cittakkhepañca pāpuṇe.

@ pali-dhp-139.tex

rājato vā upasaggaṁ,

abbhakkhānañca dāruṇaṁ.

parikkhayañca ñātīnaṁ,

bhogānañca pabhaṅguraṁ.

@ pali-dhp-140.tex

atha vāssa agārāni,

aggi ḍahati pāvako.

kāyassa bhedā duppañño,

nirayaṁ sopapajjati.

@ pali-dhp-141.tex

na naggacariyā na jaṭā na paṅkā,

nānāsakā thaṇḍilasāyikā vā.

rajojallaṁ ukkuṭikappadhānaṁ,

sodhenti maccaṁ avitiṇṇakaṅkhaṁ.

@ pali-dhp-142.tex

alaṅkato cepi samaṁ careyya,

santo danto niyato brahmacārī.

sabbesu bhūtesu nidhāya daṇḍaṁ,

so brāhmaṇo so samaṇo sa bhikkhu.

@ pali-dhp-143.tex

hirīnisedho puriso,

koci lokasmi vijjati.

yo niddaṁ apabodheti,

asso bhadro kasāmiva.

@ pali-dhp-144.tex

asso yathā bhadro kasāniviṭṭho,

ātāpino saṁvegino bhavātha.

saddhāya sīlena ca vīriyena ca,

samādhinā dhammavinicchayena ca.

sampannavijjācaraṇā patissatā,

jahissatha dukkhamidaṁ anappakaṁ.

@ pali-dhp-145.tex

udakañhi nayanti nettikā,

usukārā namayanti tejanaṁ.

dāruṁ namayanti tacchakā,

attānaṁ damayanti subbatā.

daṇḍavaggo dasamo niṭṭhito.

  @ pali-dhp-11.tex jarāvaggo

@ pali-dhp-146.tex

ko nu hāso kimānando,

niccaṁ pajjalite sati.

andhakārena onaddhā,

padīpaṁ na gavesatha.

@ pali-dhp-147.tex

passa cittakataṁ bimbaṁ,

arukāyaṁ samussitaṁ.

āturaṁ bahusaṅkappaṁ,

yassa natthi dhuvaṁ ṭhiti.

@ pali-dhp-148.tex

parijiṇṇamidaṁ rūpaṁ,

roganīḷaṁ pabhaṅguraṁ.

bhijjati pūtisandeho,

maraṇantañhi jīvitaṁ.

@ pali-dhp-149.tex

yānimāni apatthāni,

alābūneva sārade.

kāpotakāni aṭṭhīni,

tāni disvāna kā rati.

@ pali-dhp-150.tex

aṭṭhīnaṁ nagaraṁ kataṁ,

maṁsalohitalepanaṁ.

yattha jarā ca maccu ca,

māno makkho ca ohito.

@ pali-dhp-151.tex

jīranti ve rājarathā sucittā,

atho sarīrampi jaraṁ upeti.

satañca dhammo na jaraṁ upeti,

santo have sabbhi pavedayanti.

@ pali-dhp-152.tex

appassutāyaṁ puriso,

balibaddhova jīrati.

maṁsāni tassa vaḍḍhanti,

paññā tassa na vaḍḍhati.

@ pali-dhp-153.tex

anekajātisaṁsāraṁ,

sandhāvissaṁ anibbisaṁ.

gahakāraṁ gavesanto,

dukkhā jāti punappunaṁ.

@ pali-dhp-154.tex

gahakāraka diṭṭhosi,

puna gehaṁ na kāhasi.

sabbā te phāsukā bhaggā,

gahakūṭaṁ visaṅkhataṁ.

visaṅkhāragataṁ cittaṁ,

taṇhānaṁ khayamajjhagā.

@ pali-dhp-155.tex

acaritvā brahmacariyaṁ,

aladdhā yobbane dhanaṁ.

jiṇṇakoñcāva jhāyanti,

khīṇamaccheva pallale.

@ pali-dhp-156.tex

acaritvā brahmacariyaṁ,

aladdhā yobbane dhanaṁ.

senti cāpātikhīṇāva,

purāṇāni anutthunaṁ.

jarāvaggo ekādasamo niṭṭhito.

  @ pali-dhp-12.tex attavaggo

@ pali-dhp-157.tex

attānañce piyaṁ jaññā,

rakkheyya naṁ surakkhitaṁ.

tiṇṇaṁ aññataraṁ yāmaṁ,

paṭijaggeyya paṇḍito.

@ pali-dhp-158.tex

attānameva paṭhamaṁ,

patirūpe nivesaye.

athaññamanusāseyya,

na kilisseyya paṇḍito.

@ pali-dhp-159.tex

attānaṁ ce tathā kayirā,

yathāññamanusāsati.

sudanto vata dametha,

attā hi kira duddamo.

@ pali-dhp-160.tex

attā hi attano nātho,

ko hi nātho paro siyā.

attanā hi sudantena,

nāthaṁ labhati dullabhaṁ.

@ pali-dhp-161.tex

attanā hi kataṁ pāpaṁ,

attajaṁ attasambhavaṁ.

abhimatthati dummedhaṁ,

vajiraṁ vasmamayaṁ maṇiṁ.

@ pali-dhp-162.tex

yassa accantadussīlyaṁ,

māluvā sālamivotthataṁ.

karoti so tathattānaṁ,

yathā naṁ icchatī diso.

@ pali-dhp-163.tex

sukarāni asādhūni,

attano ahitāni ca.

yaṁ ve hitañca sādhuñca,

taṁ ve paramadukkaraṁ.

@ pali-dhp-164.tex

yo sāsanaṁ arahataṁ,

ariyānaṁ dhammajīvinaṁ.

paṭikkosati dummedho,

diṭṭhiṁ nissāya pāpikaṁ.

phalāni kaṭṭhakasseva,

attaghātāya phallati.

@ pali-dhp-165.tex

attanā hi kataṁ pāpaṁ,

attanā saṁkilissati.

attanā akataṁ pāpaṁ,

attanāva visujjhati.

suddhī asuddhi paccattaṁ,

nāñño aññaṁ visodhaye.

@ pali-dhp-166.tex

attadatthaṁ paratthena,

bahunāpi na hāpaye.

attadatthamabhiññāya,

sadatthapasuto siyā.

attavaggo dvādasamo niṭṭhito.

  @ pali-dhp-13.tex lokavaggo

@ pali-dhp-167.tex

hīnaṁ dhammaṁ na seveyya,

pamādena na saṁvase.

micchādiṭṭhiṁ na seveyya,

na siyā lokavaḍḍhano.

@ pali-dhp-168.tex

uttiṭṭhe nappamajjeyya,

dhammaṁ sucaritaṁ care.

dhammacārī sukhaṁ seti,

asmiṁ loke paramhi ca.

@ pali-dhp-169.tex

dhammaṁ care sucaritaṁ,

na naṁ duccaritaṁ care.

dhammacārī sukhaṁ seti,

asmiṁ loke paramhi ca.

@ pali-dhp-170.tex

yathā pubbuḷakaṁ passe,

yathā passe marīcikaṁ.

evaṁ lokaṁ avekkhantaṁ,

maccurājā na passati.

@ pali-dhp-171.tex

etha passathimaṁ lokaṁ,

cittaṁ rājarathūpamaṁ.

yattha bālā visīdanti,

natthi saṅgo vijānataṁ.

@ pali-dhp-172.tex

yo ca pubbe pamajjitvā,

pacchā so nappamajjati.

somaṁ lokaṁ pabhāseti,

abbhā muttova candimā.

@ pali-dhp-173.tex

yassa pāpaṁ kataṁ kammaṁ,

kusalena pidhīyati.

somaṁ lokaṁ pabhāseti,

abbhā muttova candimā.

@ pali-dhp-174.tex

andhabhūto ayaṁ loko,

tanukettha vipassati.

sakuṇo jālamuttova,

appo saggāya gacchati.

@ pali-dhp-175.tex

haṁsādiccapathe yanti,

ākāse yanti iddhiyā.

nīyanti dhīrā lokamhā,

jetvā māraṁ savāhiniṁ.

@ pali-dhp-176.tex

ekaṁ dhammaṁ atītassa,

musāvādissa jantuno.

vitiṇṇaparalokassa,

natthi pāpaṁ akāriyaṁ.

@ pali-dhp-177.tex

na ve kadariyā devalokaṁ vajanti,

bālā have nappasaṁsanti dānaṁ.

dhīro ca dānaṁ anumodamāno,

teneva so hoti sukhī parattha.

@ pali-dhp-178.tex

pathabyā ekarajjena,

saggassa gamanena vā.

sabbalokādhipaccena,

sotāpattiphalaṁ varaṁ.

lokavaggo terasamo niṭṭhito.

  @ pali-dhp-14.tex buddhavaggo

@ pali-dhp-179.tex

yassa jitaṁ nāvajīyati,

jitaṁ yassa no yāti koci loke.

taṁ buddhamanantagocaraṁ,

apadaṁ kena padena nessatha.

@ pali-dhp-180.tex

yassa jālinī visattikā,

taṇhā natthi kuhiñci netave.

taṁ buddhamanantagocaraṁ,

apadaṁ kena padena nessatha.

@ pali-dhp-181.tex

ye jhānapasutā dhīrā,

nekkhammūpasame ratā.

devāpi tesaṁ pihayanti,

sambuddhānaṁ satīmataṁ.

@ pali-dhp-182.tex

kiccho manussapaṭilābho,

kicchaṁ maccāna jīvitaṁ.

kicchaṁ saddhammassavanaṁ,

kiccho buddhānamuppādo.

@ pali-dhp-183.tex

sabbapāpassa akaraṇaṁ,

kusalassa upasampadā.

sacittapariyodapanaṁ,

etaṁ buddhāna sāsanaṁ.

@ pali-dhp-184.tex

khantī paramaṁ tapo titikkhā,

nibbānaṁ paramaṁ vadanti buddhā.

na hi pabbajito parūpaghātī,

na samaṇo hoti paraṁ viheṭhayanto.

@ pali-dhp-185.tex

anūpavādo anūpaghāto,

pātimokkhe ca saṁvaro.

mattaññutā ca bhattasmiṁ,

pantañca sayanāsanaṁ.

adhicitte ca āyogo,

etaṁ buddhāna sāsanaṁ.

@ pali-dhp-186.tex

na kahāpaṇavassena,

titti kāmesu vijjati.

appassādā dukhā kāmā,

iti viññāya paṇḍito.

@ pali-dhp-187.tex

api dibbesu kāmesu,

ratiṁ so nādhigacchati.

taṇhakkhayarato hoti,

sammāsambuddhasāvako.

@ pali-dhp-188.tex

bahuṁ ve saraṇaṁ yanti,

pabbatāni vanāni ca.

ārāmarukkhacetyāni,

manussā bhayatajjitā.

@ pali-dhp-189.tex

netaṁ kho saraṇaṁ khemaṁ,

netaṁ saraṇamuttamaṁ.

netaṁ saraṇamāgamma,

sabbadukkhā pamuccati.

@ pali-dhp-190.tex

yo ca buddhañca dhammañca,

saṅghañca saraṇaṁ gato.

cattāri ariyasaccāni,

sammappaññāya passati.

@ pali-dhp-191.tex

dukkhaṁ dukkhasamuppādaṁ,

dukkhassa ca atikkamaṁ.

ariyaṁ caṭṭhaṅgikaṁ maggaṁ,

dukkhūpasamagāminaṁ.

@ pali-dhp-192.tex

etaṁ kho saraṇaṁ khemaṁ,

etaṁ saraṇamuttamaṁ.

etaṁ saraṇamāgamma,

sabbadukkhā pamuccati.

@ pali-dhp-193.tex

dullabho purisājañño,

na so sabbattha jāyati.

yattha so jāyati dhīro,

taṁ kulaṁ sukhamedhati.

@ pali-dhp-194.tex

sukho buddhānamuppādo,

sukhā saddhammadesanā.

sukhā saṅghassa sāmaggī,

samaggānaṁ tapo sukho.

@ pali-dhp-195.tex

pūjārahe pūjayato,

buddhe yadi va sāvake.

papañcasamatikkante,

tiṇṇasokapariddave.

@ pali-dhp-196.tex

te tādise pūjayato,

nibbute akutobhaye.

na sakkā puññaṁ saṅkhātuṁ,

imettamapi kenaci.

buddhavaggo cuddasamo niṭṭhito.

  @ pali-dhp-15.tex sukhavaggo

@ pali-dhp-197.tex

susukhaṁ vata jīvāma,

verinesu averino.

verinesu manussesu,

viharāma averino.

@ pali-dhp-198.tex

susukhaṁ vata jīvāma,

āturesu anāturā.

āturesu manussesu,

viharāma anāturā.

@ pali-dhp-199.tex

susukhaṁ vata jīvāma,

ussukesu anussukā.

ussukesu manassesu,

viharāma anussukā.

@ pali-dhp-200.tex

susukhaṁ vata jīvāma,

yesaṁ no natthi kiñcanaṁ.

pītibhakkhā bhavissāma,

devā ābhassarā yathā.

@ pali-dhp-201.tex

jayaṁ veraṁ pasavati,

dukkhaṁ seti parājito.

upasanto sukhaṁ seti,

hitvā jayaparājayaṁ.

@ pali-dhp-202.tex

natthi rāgasamo aggi,

natthi dosasamo kali.

natthi khandhasamā dukkhā,

natthi santiparaṁ sukhaṁ.

@ pali-dhp-203.tex

jighacchāparamā rogā,

saṅkhāraparamā dukhā.

etaṁ ñatvā yathābhūtaṁ,

nibbānaṁ paramaṁ sukhaṁ.

@ pali-dhp-204.tex

ārogyaparamā lābhā,

santuṭṭhiparamaṁ dhanaṁ.

vissāsaparamā ñāti,

nibbānaṁ paramaṁ sukhaṁ.

@ pali-dhp-205.tex

pavivekarasaṁ pitvā,

rasaṁ upasamassa ca.

niddaro hoti nippāpo,

dhammapītirasaṁ pivaṁ.

@ pali-dhp-206.tex

sāhu dassanamariyānaṁ,

sannivāso sadā sukho.

adassanena bālānaṁ,

niccameva sukhī siyā.

@ pali-dhp-207.tex

bālasaṅgatacārī hi,

dīghamaddhāna socati.

dukkho bālehi saṁvāso,

amitteneva sabbadā.

dhīro ca sukhasaṁvāso,

ñātīnaṁva samāgamo.

@ pali-dhp-208.tex

tasmā hi —

dhīrañca paññañca bahussutañca,

dhorayhasīlaṁ vatavantamariyaṁ.

taṁ tādisaṁ sappurisaṁ sumedhaṁ,

bhajetha nakkhattapathaṁva candimā.

sukhavaggo pannarasamo niṭṭhito.

  @ pali-dhp-16.tex piyavaggo

@ pali-dhp-209.tex

ayoge yuñjamattānaṁ,

yogasmiñca ayojayaṁ.

atthaṁ hitvā piyaggāhī,

pihetattānuyoginaṁ.

@ pali-dhp-210.tex

mā piyehi samāgañchi,

appiyehi kudācanaṁ.

piyānaṁ adassanaṁ dukkhaṁ,

appiyānañca dassanaṁ.

@ pali-dhp-211.tex

tasmā piyaṁ na kayirātha,

piyāpāyo hi pāpako.

ganthā tesaṁ na vijjanti,

yesaṁ natthi piyāppiyaṁ.

@ pali-dhp-212.tex

piyato jāyatī soko,

piyato jāyatī bhayaṁ.

piyato vippamuttassa,

natthi soko kuto bhayaṁ.

@ pali-dhp-213.tex

pemato jāyatī soko,

pemato jāyatī bhayaṁ.

pemato vippamuttassa,

natthi soko kuto bhayaṁ.

@ pali-dhp-214.tex

ratiyā jāyatī soko,

ratiyā jāyatī bhayaṁ.

ratiyā vippamuttassa,

natthi soko kuto bhayaṁ.

@ pali-dhp-215.tex

kāmato jāyatī soko,

kāmato jāyatī bhayaṁ.

kāmato vippamuttassa,

natthi soko kuto bhayaṁ.

@ pali-dhp-216.tex

taṇhāya jāyatī soko,

taṇhāya jāyatī bhayaṁ.

taṇhāya vippamuttassa,

natthi soko kuto bhayaṁ.

@ pali-dhp-217.tex

sīladassanasampannaṁ,

dhammaṭṭhaṁ saccavedinaṁ.

attano kamma kubbānaṁ,

taṁ jano kurute piyaṁ.

@ pali-dhp-218.tex

chandajāto anakkhāte,

manasā ca phuṭo siyā.

kāmesu ca appaṭibaddhacitto,

uddhaṁsototi vuccati.

@ pali-dhp-219.tex

cirappavāsiṁ purisaṁ,

dūrato sotthimāgataṁ.

ñātimittā suhajjā ca,

abhinandanti āgataṁ.

@ pali-dhp-220.tex

tatheva katapuññampi,

asmā lokā paraṁ gataṁ.

puññāni paṭigaṇhanti,

piyaṁ ñātīva āgataṁ.

piyavaggo soḷasamo niṭṭhito.

  @ pali-dhp-17.tex kodhavaggo

@ pali-dhp-221.tex

kodhaṁ jahe vippajaheyya mānaṁ,

saṁyojanaṁ sabbamatikkameyya.

taṁ nāmarūpasmimasajjamānaṁ,

akiñcanaṁ nānupatanti dukkhā.

@ pali-dhp-222.tex

yo ve uppatitaṁ kodhaṁ,

rathaṁ bhantaṁva vāraye.

tamahaṁ sārathiṁ brūmi,

rasmiggāho itaro jano.

@ pali-dhp-223.tex

akkodhena jine kodhaṁ,

asādhuṁ sādhunā jine.

jine kadariyaṁ dānena,

saccenālikavādinaṁ.

@ pali-dhp-224.tex

saccaṁ bhaṇe na kujjheyya,

dajjā appampi yācito.

etehi tīhi ṭhānehi,

gacche devāna santike.

@ pali-dhp-225.tex

ahiṁsakā ye munayo,

niccaṁ kāyena saṁvutā.

te yanti accutaṁ ṭhānaṁ,

yattha gantvā na socare.

@ pali-dhp-226.tex

sadā jāgaramānānaṁ,

ahorattānusikkhinaṁ.

nibbānaṁ adhimuttānaṁ,

atthaṁ gacchanti āsavā.

@ pali-dhp-227.tex

porāṇametaṁ atula,

netaṁ ajjatanāmiva.

nindanti tuṇhimāsīnaṁ,

nindanti bahubhāṇinaṁ.

mitabhāṇimpi nindanti,

natthi loke anindito.

@ pali-dhp-228.tex

na cāhu na ca bhavissati,

na cetarahi vijjati.

ekantaṁ nindito poso,

ekantaṁ vā pasaṁsito.

@ pali-dhp-229.tex

yaṁ ce viññū pasaṁsanti,

anuvicca suve suve.

acchiddavuttiṁ medhāviṁ,

paññāsīlasamāhitaṁ.

@ pali-dhp-230.tex

nikkhaṁ jambonadasseva,

ko taṁ ninditumarahati.

devāpi naṁ pasaṁsanti,

brahmunāpi pasaṁsito.

@ pali-dhp-231.tex

kāyappakopaṁ rakkheyya,

kāyena saṁvuto siyā.

kāyaduccaritaṁ hitvā,

kāyena sucaritaṁ care.

@ pali-dhp-232.tex

vacīpakopaṁ rakkheyya,

vācāya saṁvuto siyā.

vacīduccaritaṁ hitvā,

vācāya sucaritaṁ care.

@ pali-dhp-233.tex

manopakopaṁ rakkheyya,

manasā saṁvuto siyā.

manoduccaritaṁ hitvā,

manasā sucaritaṁ care.

@ pali-dhp-234.tex

kāyena saṁvutā dhīrā,

atho vācāya saṁvutā.

manasā saṁvutā dhīrā,

te ve suparisaṁvutā.

kodhavaggo sattarasamo niṭṭhito.

  @ pali-dhp-18.tex malavaggo

@ pali-dhp-235.tex

paṇḍupalāsova dānisi,

yamapurisāpi ca te upaṭṭhitā.

uyyogamukhe ca tiṭṭhasi,

pātheyyampi ca te na vijjati.

@ pali-dhp-236.tex

so karohi dīpamattano,

khippaṁ vāyama paṇḍito bhava.

niddhantamalo anaṅgaṇo,

dibbaṁ ariyabhūmiṁ upehisi.

@ pali-dhp-237.tex

upanītavayo ca dānisi,

sampayātosi yamassa santike.

vāso te natthi antarā,

pātheyyampi ca te na vijjati.

@ pali-dhp-238.tex

so karohi dīpamattano,

khippaṁ vāyama paṇḍito bhava.

niddhantamalo anaṅgaṇo,

na punaṁ jātijaraṁ upehisi.

@ pali-dhp-239.tex

anupubbena medhāvī,

thokaṁ thokaṁ khaṇe khaṇe.

kammāro rajatasseva,

niddhame malamattano.

@ pali-dhp-240.tex

ayasāva malaṁ samuṭṭhitaṁ,

tatuṭṭhāya tameva khādati.

evaṁ atidhonacārinaṁ,

sāni kammāni nayanti duggatiṁ.

@ pali-dhp-241.tex

asajjhāyamalā mantā,

anuṭṭhānamalā gharā.

malaṁ vaṇṇassa kosajjaṁ,

pamādo rakkhato malaṁ.

@ pali-dhp-242.tex

malitthiyā duccaritaṁ,

maccheraṁ dadato malaṁ.

malā ve pāpakā dhammā,

asmiṁ loke paramhi ca.

@ pali-dhp-243.tex

tato malā malataraṁ,

avijjā paramaṁ malaṁ.

etaṁ malaṁ pahantvāna,

nimmalā hotha bhikkhavo.

@ pali-dhp-244.tex

sujīvaṁ ahirikena,

kākasūrena dhaṁsinā.

pakkhandinā pagabbhena,

saṁkiliṭṭhena jīvitaṁ.

@ pali-dhp-245.tex

hirīmatā ca dujjīvaṁ,

niccaṁ sucigavesinā.

alīnenāppagabbhena,

suddhājīvena passatā.

@ pali-dhp-246.tex

yo pāṇamatipāteti,

musāvādañca bhāsati.

loke adinnamādiyati,

paradārañca gacchati.

@ pali-dhp-247.tex

surāmerayapānañca,

yo naro anuyuñjati.

idhevameso lokasmiṁ,

mūlaṁ khaṇati attano.

@ pali-dhp-248.tex

evaṁ bho purisa jānāhi,

pāpadhammā asaññatā.

mā taṁ lobho adhammo ca,

ciraṁ dukkhāya randhayuṁ.

@ pali-dhp-249.tex

dadāti ve yathāsaddhaṁ,

yathāpasādanaṁ jano.

tattha yo maṅku bhavati,

paresaṁ pānabhojane.

na so divā vā rattiṁ vā,

samādhimadhigacchati.

@ pali-dhp-250.tex

yassa cetaṁ samucchinnaṁ,

mūlaghaccaṁ samūhataṁ.

sa ve divā vā rattiṁ vā,

samādhimadhigacchati.

@ pali-dhp-251.tex

natthi rāgasamo aggi,

natthi dosasamo gaho.

natthi mohasamaṁ jālaṁ,

natthi taṇhāsamā nadī.

@ pali-dhp-252.tex

sudassaṁ vajjamaññesaṁ,

attano pana duddasaṁ.

paresaṁ hi so vajjāni,

opunāti yathā bhusaṁ.

attano pana chādeti,

kaliṁva kitavā saṭho.

@ pali-dhp-253.tex

paravajjānupassissa,

niccaṁ ujjhānasaññino.

āsavā tassa vaḍḍhanti,

ārā so āsavakkhayā.

@ pali-dhp-254.tex

ākāseva padaṁ natthi,

samaṇo natthi bāhire.

papañcābhiratā pajā,

nippapañcā tathāgatā.

@ pali-dhp-255.tex

ākāseva padaṁ natthi,

samaṇo natthi bāhire.

saṅkhārā sassatā natthi,

natthi buddhānamiñjitaṁ.

malavaggo aṭṭhārasamo niṭṭhito.

  @ pali-dhp-19.tex dhammaṭṭhavaggo

@ pali-dhp-256.tex

na tena hoti dhammaṭṭho,

yenatthaṁ sāhasā naye.

yo ca atthaṁ anatthañca,

ubho niccheyya paṇḍito.

@ pali-dhp-257.tex

asāhasena dhammena,

samena nayatī pare.

dhammassa gutto medhāvī,

“dhammaṭṭho”ti pavuccati.

@ pali-dhp-258.tex

na tena paṇḍito hoti,

yāvatā bahu bhāsati.

khemī averī abhayo,

“paṇḍito”ti pavuccati.

@ pali-dhp-259.tex

na tāvatā dhammadharo,

yāvatā bahu bhāsati.

yo ca appampi sutvāna,

dhammaṁ kāyena passati.

sa ve dhammadharo hoti,

yo dhammaṁ nappamajjati.

@ pali-dhp-260.tex

na tena thero so hoti,

yenassa palitaṁ siro.

paripakko vayo tassa,

“moghajiṇṇo”ti vuccati.

@ pali-dhp-261.tex

yamhi saccañca dhammo ca,

ahiṁsā saṁyamo damo.

sa ve vantamalo dhīro,

“thero” iti pavuccati.

@ pali-dhp-262.tex

na vākkaraṇamattena,

vaṇṇapokkharatāya vā.

sādhurūpo naro hoti,

issukī maccharī saṭho.

@ pali-dhp-263.tex

yassa cetaṁ samucchinnaṁ,

mūlaghaccaṁ samūhataṁ.

sa vantadoso medhāvī,

“sādhurūpo”ti vuccati.

@ pali-dhp-264.tex

na muṇḍakena samaṇo,

abbato alikaṁ bhaṇaṁ.

icchālobhasamāpanno,

samaṇo kiṁ bhavissati.

@ pali-dhp-265.tex

yo ca sameti pāpāni,

aṇuṁ thūlāni sabbaso.

samitattā hi pāpānaṁ,

“samaṇo”ti pavuccati.

@ pali-dhp-266.tex

na tena bhikkhu so hoti,

yāvatā bhikkhate pare.

vissaṁ dhammaṁ samādāya,

bhikkhu hoti na tāvatā.

@ pali-dhp-267.tex

yodha puññañca pāpañca,

bāhetvā brahmacariyavā.

saṅkhāya loke carati,

sa ve “bhikkhū”ti vuccati.

@ pali-dhp-268.tex

na monena munī hoti,

mūḷharūpo aviddasu.

yo ca tulaṁva paggayha,

varamādāya paṇḍito.

@ pali-dhp-269.tex

pāpāni parivajjeti,

sa munī tena so muni.

yo munāti ubho loke,

“muni” tena pavuccati.

@ pali-dhp-270.tex

na tena ariyo hoti,

yena pāṇāni hiṁsati.

ahiṁsā sabbapāṇānaṁ,

“ariyo”ti pavuccati.

@ pali-dhp-271.tex

na sīlabbatamattena,

bāhusaccena vā pana.

atha vā samādhilābhena,

vivittasayanena vā.

@ pali-dhp-272.tex

phusāmi nekkhammasukhaṁ,

aputhujjanasevitaṁ.

bhikkhu vissāsamāpādi,

appatto āsavakkhayaṁ.

dhammaṭṭhavaggo ekūnavīsatimo niṭṭhito.

  @ pali-dhp-20.tex maggavaggo

@ pali-dhp-273.tex

maggānaṭṭhaṅgiko seṭṭho,

saccānaṁ caturo padā.

virāgo seṭṭho dhammānaṁ,

dvipadānañca cakkhumā.

@ pali-dhp-274.tex

eseva maggo natthañño,

dassanassa visuddhiyā.

etañhi tumhe paṭipajjatha,

mārassetaṁ pamohanaṁ.

@ pali-dhp-275.tex

etañhi tumhe paṭipannā,

dukkhassantaṁ karissatha.

akkhāto vo mayā maggo,

aññāya sallakantanaṁ.

@ pali-dhp-276.tex

tumhehi kiccamātappaṁ,

akkhātāro tathāgatā.

paṭipannā pamokkhanti,

jhāyino mārabandhanā.

@ pali-dhp-277.tex

“sabbe saṅkhārā aniccā”ti,

yadā paññāya passati.

atha nibbindati dukkhe,

esa maggo visuddhiyā.

@ pali-dhp-278.tex

“sabbe saṅkhārā dukkhā”ti,

yadā paññāya passati.

atha nibbindati dukkhe,

esa maggo visuddhiyā.

@ pali-dhp-279.tex

“sabbe dhammā anattā”ti,

yadā paññāya passati.

atha nibbindati dukkhe,

esa maggo visuddhiyā.

@ pali-dhp-280.tex

uṭṭhānakālamhi anuṭṭhahāno,

yuvā balī ālasiyaṁ upeto.

saṁsannasaṅkappamano kusīto,

paññāya maggaṁ alaso na vindati.

@ pali-dhp-281.tex

vācānurakkhī manasā susaṁvuto,

kāyena ca nākusalaṁ kayirā.

ete tayo kammapathe visodhaye,

ārādhaye maggamisippaveditaṁ.

@ pali-dhp-282.tex

yogā ve jāyatī bhūri,

ayogā bhūrisaṅkhayo.

etaṁ dvedhāpathaṁ ñatvā,

bhavāya vibhavāya ca.

tathāttānaṁ niveseyya,

yathā bhūri pavaḍḍhati.

@ pali-dhp-283.tex

vanaṁ chindatha mā rukkhaṁ,

vanato jāyate bhayaṁ.

chetvā vanañca vanathañca,

nibbanā hotha bhikkhavo.

@ pali-dhp-284.tex

yāva hi vanatho na chijjati,

aṇumattopi narassa nārisu.

paṭibaddhamanova tāva so,

vaccho khīrapakova mātari.

@ pali-dhp-285.tex

ucchinda sinehamattano kumudaṁ sāradikaṁva.

santimaggameva brūhaya,

nibbānaṁ sugatena desitaṁ.

@ pali-dhp-286.tex

idha vassaṁ vasissāmi,

idha hemantagimhisu.

iti bālo vicinteti,

antarāyaṁ na bujjhati.

@ pali-dhp-287.tex

taṁ puttapasusammattaṁ,

byāsattamanasaṁ naraṁ.

suttaṁ gāmaṁ mahoghova,

maccu ādāya gacchati.

@ pali-dhp-288.tex

na santi puttā tāṇāya,

na pitā nāpi bandhavā.

antakenādhipannassa,

natthi ñātīsu tāṇatā.

@ pali-dhp-289.tex

etamatthavasaṁ ñatvā,

paṇḍito sīlasaṁvuto.

nibbānagamanaṁ maggaṁ,

khippameva visodhaye.

maggavaggo vīsatimo niṭṭhito.

  @ pali-dhp-21.tex pakiṇṇakavaggo

@ pali-dhp-290.tex

mattāsukhapariccāgā,

passe ce vipulaṁ sukhaṁ.

caje mattāsukhaṁ dhīro,

sampassaṁ vipulaṁ sukhaṁ.

@ pali-dhp-291.tex

paradukkhūpadhānena,

attano sukhamicchati.

verasaṁsaggasaṁsaṭṭho,

verā so na parimuccati.

@ pali-dhp-292.tex

yañhi kiccaṁ apaviddhaṁ,

akiccaṁ pana kayirati.

unnaḷānaṁ pamattānaṁ,

tesaṁ vaḍḍhanti āsavā.

@ pali-dhp-293.tex

yesañca susamāraddhā,

niccaṁ kāyagatā sati.

akiccaṁ te na sevanti,

kicce sātaccakārino.

satānaṁ sampajānānaṁ,

atthaṁ gacchanti āsavā.

@ pali-dhp-294.tex

mātaraṁ pitaraṁ hantvā,

rājāno dve ca khattiye.

raṭṭhaṁ sānucaraṁ hantvā,

anīgho yāti brāhmaṇo.

@ pali-dhp-295.tex

mātaraṁ pitaraṁ hantvā,

rājāno dve ca sotthiye.

veyagghapañcamaṁ hantvā,

anīgho yāti brāhmaṇo.

@ pali-dhp-296.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

niccaṁ buddhagatā sati.

@ pali-dhp-297.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

niccaṁ dhammagatā sati.

@ pali-dhp-298.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

niccaṁ saṅghagatā sati.

@ pali-dhp-299.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

niccaṁ kāyagatā sati.

@ pali-dhp-300.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

ahiṁsāya rato mano.

@ pali-dhp-301.tex

suppabuddhaṁ pabujjhanti,

sadā gotamasāvakā.

yesaṁ divā ca ratto ca,

bhāvanāya rato mano.

@ pali-dhp-302.tex

duppabbajjaṁ durabhiramaṁ,

durāvāsā gharā dukhā.

dukkhosamānasaṁvāso,

dukkhānupatitaddhagū.

tasmā na caddhagū siyā,

na ca dukkhānupatito siyā.

@ pali-dhp-303.tex

saddho sīlena sampanno,

yasobhogasamappito.

yaṁ yaṁ padesaṁ bhajati,

tattha tattheva pūjito.

@ pali-dhp-304.tex

dūre santo pakāsenti,

himavantova pabbato.

asantettha na dissanti,

rattiṁ khittā yathā sarā.

@ pali-dhp-305.tex

ekāsanaṁ ekaseyyaṁ,

eko caramatandito.

eko damayamattānaṁ,

vanante ramito siyā.

pakiṇṇakavaggo ekavīsatimo niṭṭhito.

  @ pali-dhp-22.tex nirayavaggo

@ pali-dhp-306.tex

abhūtavādī nirayaṁ upeti,

yo vāpi katvā na karomi cāha.

ubhopi te pecca samā bhavanti,

nihīnakammā manujā parattha.

@ pali-dhp-307.tex

kāsāvakaṇṭhā bahavo,

pāpadhammā asaññatā.

pāpā pāpehi kammehi,

nirayaṁ te upapajjare.

@ pali-dhp-308.tex

seyyo ayoguḷo bhutto,

tatto aggisikhūpamo.

yañce bhuñjeyya dussīlo,

raṭṭhapiṇḍamasaññato.

@ pali-dhp-309.tex

cattāri ṭhānāni naro pamatto,

āpajjati paradārūpasevī.

apuññalābhaṁ na nikāmaseyyaṁ,

nindaṁ tatīyaṁ nirayaṁ catutthaṁ.

@ pali-dhp-310.tex

apuññalābho ca gatī ca pāpikā,

bhītassa bhītāya ratī ca thokikā.

rājā ca daṇḍaṁ garukaṁ paṇeti,

tasmā naro paradāraṁ na seve.

@ pali-dhp-311.tex

kuso yathā duggahito,

hatthamevānukantati.

sāmaññaṁ dupparāmaṭṭhaṁ,

nirayāyupakaḍḍhati.

@ pali-dhp-312.tex

yaṁ kiñci sithilaṁ kammaṁ,

saṁkiliṭṭhañca yaṁ vataṁ.

saṅkassaraṁ brahmacariyaṁ,

na taṁ hoti mahapphalaṁ.

@ pali-dhp-313.tex

kayirā ce kayirāthenaṁ,

daḷhamenaṁ parakkame.

sithilo hi paribbājo,

bhiyyo ākirate rajaṁ.

@ pali-dhp-314.tex

akataṁ dukkaṭaṁ seyyo,

pacchā tappati dukkaṭaṁ.

katañca sukataṁ seyyo,

yaṁ katvā nānutappati.

@ pali-dhp-315.tex

nagaraṁ yathā paccantaṁ,

guttaṁ santarabāhiraṁ.

evaṁ gopetha attānaṁ,

khaṇo vo mā upaccagā.

khaṇātītā hi socanti,

nirayamhi samappitā.

@ pali-dhp-316.tex

alajjitāye lajjanti,

lajjitāye na lajjare.

micchādiṭṭhisamādānā,

sattā gacchanti duggatiṁ.

@ pali-dhp-317.tex

abhaye bhayadassino,

bhaye cābhayadassino.

micchādiṭṭhisamādānā,

sattā gacchanti duggatiṁ.

@ pali-dhp-318.tex

avajje vajjamatino,

vajje cāvajjadassino.

micchādiṭṭhisamādānā,

sattā gacchanti duggatiṁ.

@ pali-dhp-319.tex

vajjañca vajjato ñatvā,

avajjañca avajjato.

sammādiṭṭhisamādānā,

sattā gacchanti suggatiṁ.

nirayavaggo dvāvīsatimo niṭṭhito.

  @ pali-dhp-23.tex nāgavaggo

@ pali-dhp-320.tex

ahaṁ nāgova saṅgāme,

cāpato patitaṁ saraṁ.

ativākyaṁ titikkhissaṁ,

dussīlo hi bahujjano.

@ pali-dhp-321.tex

dantaṁ nayanti samitiṁ,

dantaṁ rājābhirūhati.

danto seṭṭho manussesu,

yotivākyaṁ titikkhati.

@ pali-dhp-322.tex

varamassatarā dantā,

ājānīyā ca sindhavā.

kuñjarā ca mahānāgā,

attadanto tato varaṁ.

@ pali-dhp-323.tex

na hi etehi yānehi,

gaccheyya agataṁ disaṁ.

yathāttanā sudantena,

danto dantena gacchati.

@ pali-dhp-324.tex

dhanapālo nāma kuñjaro,

kaṭukabhedano dunnivārayo.

baddho kabaḷaṁ na bhuñjati,

sumarati nāgavanassa kuñjaro.

@ pali-dhp-325.tex

middhī yadā hoti mahagghaso ca,

niddāyitā samparivattasāyī.

mahāvarāhova nivāpapuṭṭho,

punappunaṁ gabbhamupeti mando.

@ pali-dhp-326.tex

idaṁ pure cittamacāri cārikaṁ,

yenicchakaṁ yatthakāmaṁ yathāsukhaṁ.

tadajjahaṁ niggahessāmi yoniso,

hatthippabhinnaṁ viya aṅkusaggaho.

@ pali-dhp-327.tex

appamādaratā hotha,

sacittamanurakkhatha.

duggā uddharathattānaṁ,

paṅke sannova kuñjaro.

@ pali-dhp-328.tex

sace labhetha nipakaṁ sahāyaṁ,

saddhiṁ caraṁ sādhuvihāridhīraṁ.

abhibhuyya sabbāni parissayāni,

careyya tenattamano satīmā.

@ pali-dhp-329.tex

no ce labhetha nipakaṁ sahāyaṁ,

saddhiṁ caraṁ sādhuvihāridhīraṁ.

rājāva raṭṭhaṁ vijitaṁ pahāya,

eko care mātaṅgaraññeva nāgo.

@ pali-dhp-330.tex

ekassa caritaṁ seyyo,

natthi bāle sahāyatā.

eko care na ca pāpāni kayirā,

appossukko mātaṅgaraññeva nāgo.

@ pali-dhp-331.tex

atthamhi jātamhi sukhā sahāyā,

tuṭṭhī sukhā yā itarītarena.

puññaṁ sukhaṁ jīvitasaṅkhayamhi,

sabbassa dukkhassa sukhaṁ pahānaṁ.

@ pali-dhp-332.tex

sukhā matteyyatā loke,

atho petteyyatā sukhā.

sukhā sāmaññatā loke,

atho brahmaññatā sukhā.

@ pali-dhp-333.tex

sukhaṁ yāva jarā sīlaṁ,

sukhā saddhā patiṭṭhitā.

sukho paññāya paṭilābho,

pāpānaṁ akaraṇaṁ sukhaṁ.

nāgavaggo tevīsatimo niṭṭhito.

  @ pali-dhp-24.tex taṇhāvaggo

@ pali-dhp-334.tex

manujassa pamattacārino,

taṇhā vaḍḍhati māluvā viya.

so plavatī hurā huraṁ,

phalamicchaṁva vanasmi vānaro.

@ pali-dhp-335.tex

yaṁ esā sahate jammī,

taṇhā loke visattikā.

sokā tassa pavaḍḍhanti,

abhivaṭṭhaṁva bīraṇaṁ.

@ pali-dhp-336.tex

yo cetaṁ sahate jammiṁ,

taṇhaṁ loke duraccayaṁ.

sokā tamhā papatanti,

udabinduva pokkharā.

@ pali-dhp-337.tex

taṁ vo vadāmi bhaddaṁ vo,

yāvantettha samāgatā.

taṇhāya mūlaṁ khaṇatha,

usīratthova bīraṇaṁ.

mā vo naḷaṁva sotova,

māro bhañji punappunaṁ.

@ pali-dhp-338.tex

yathāpi mūle anupaddave daḷhe,

chinnopi rukkho punareva rūhati.

evampi taṇhānusaye anūhate,

nibbattatī dukkhamidaṁ punappunaṁ.

@ pali-dhp-339.tex

yassa chattiṁsati sotā,

manāpasavanā bhusā.

māhā vahanti duddiṭṭhiṁ,

saṅkappā rāganissitā.

@ pali-dhp-340.tex

savanti sabbadhi sotā,

latā uppajja tiṭṭhati.

tañca disvā lataṁ jātaṁ,

mūlaṁ paññāya chindatha.

@ pali-dhp-341.tex

saritāni sinehitāni ca,

somanassāni bhavanti jantuno.

te sātasitā sukhesino,

te ve jātijarūpagā narā.

@ pali-dhp-342.tex

tasiṇāya purakkhatā pajā,

parisappanti sasova bandhito.

saṁyojanasaṅgasattakā,

dukkhamupenti punappunaṁ cirāya.

@ pali-dhp-343.tex

tasiṇāya purakkhatā pajā,

parisappanti sasova bandhito.

tasmā tasiṇaṁ vinodaye,

ākaṅkhanta virāgamattano.

@ pali-dhp-344.tex

yo nibbanatho vanādhimutto,

vanamutto vanameva dhāvati.

taṁ puggalametha passatha,

mutto bandhanameva dhāvati.

@ pali-dhp-345.tex

na taṁ daḷhaṁ bandhanamāhu dhīrā,

yadāyasaṁ dārujapabbajañca.

sārattarattā maṇikuṇḍalesu,

puttesu dāresu ca yā apekkhā.

@ pali-dhp-346.tex

etaṁ daḷhaṁ bandhanamāhu dhīrā,

ohārinaṁ sithilaṁ duppamuñcaṁ.

etampi chetvāna paribbajanti,

anapekkhino kāmasukhaṁ pahāya.

@ pali-dhp-347.tex

ye rāgarattānupatanti sotaṁ,

sayaṁkataṁ makkaṭakova jālaṁ.

etampi chetvāna vajanti dhīrā,

anapekkhino sabbadukkhaṁ pahāya.

@ pali-dhp-348.tex

muñca pure muñca pacchato,

majjhe muñca bhavassa pāragū.

sabbattha vimuttamānaso,

na punaṁ jātijaraṁ upehisi.

@ pali-dhp-349.tex

vitakkamathitassa jantuno,

tibbarāgassa subhānupassino.

bhiyyo taṇhā pavaḍḍhati,

esa kho daḷhaṁ karoti bandhanaṁ.

@ pali-dhp-350.tex

vitakkūpasame ca yo rato,

asubhaṁ bhāvayate sadā sato.

esa kho byanti kāhiti,

esa checchati mārabandhanaṁ.

@ pali-dhp-351.tex

niṭṭhaṅgato asantāsī,

vītataṇho anaṅgaṇo.

acchindi bhavasallāni,

antimoyaṁ samussayo.

@ pali-dhp-352.tex

vītataṇho anādāno,

niruttipadakovido.

akkharānaṁ sannipātaṁ,

jaññā pubbāparāni ca.

sa ve “antimasārīro,

mahāpañño mahāpuriso”ti vuccati.

@ pali-dhp-353.tex

sabbābhibhū sabbavidūhamasmi,

sabbesu dhammesu anūpalitto.

sabbañjaho taṇhakkhaye vimutto,

sayaṁ abhiññāya kamuddiseyyaṁ.

@ pali-dhp-354.tex

sabbadānaṁ dhammadānaṁ jināti,

sabbarasaṁ dhammaraso jināti.

sabbaratiṁ dhammarati jināti,

taṇhakkhayo sabbadukkhaṁ jināti.

@ pali-dhp-355.tex

hananti bhogā dummedhaṁ,

no ca pāragavesino.

bhogataṇhāya dummedho,

hanti aññeva attanaṁ.

@ pali-dhp-356.tex

tiṇadosāni khettāni,

rāgadosā ayaṁ pajā.

tasmā hi vītarāgesu,

dinnaṁ hoti mahapphalaṁ.

@ pali-dhp-357.tex

tiṇadosāni khettāni,

dosadosā ayaṁ pajā.

tasmā hi vītadosesu,

dinnaṁ hoti mahapphalaṁ.

@ pali-dhp-358.tex

tiṇadosāni khettāni,

mohadosā ayaṁ pajā.

tasmā hi vītamohesu,

dinnaṁ hoti mahapphalaṁ.

@ pali-dhp-359.tex

(tiṇadosāni khettāni,

icchādosā ayaṁ pajā.

tasmā hi vigaticchesu,

dinnaṁ hoti mahapphalaṁ.)

tiṇadosāni khettāni,

taṇhādosā ayaṁ pajā.

tasmā hi vītataṇhesu,

dinnaṁ hoti mahapphalaṁ.

taṇhāvaggo catuvīsatimo niṭṭhito.

  @ pali-dhp-25.tex bhikkhuvaggo

@ pali-dhp-360.tex

cakkhunā saṁvaro sādhu,

sādhu sotena saṁvaro.

ghānena saṁvaro sādhu,

sādhu jivhāya saṁvaro.

@ pali-dhp-361.tex

kāyena saṁvaro sādhu,

sādhu vācāya saṁvaro.

manasā saṁvaro sādhu,

sādhu sabbattha saṁvaro.

sabbattha saṁvuto bhikkhu,

sabbadukkhā pamuccati.

@ pali-dhp-362.tex

hatthasaṁyato pādasaṁyato,

vācāsaṁyato saṁyatuttamo.

ajjhattarato samāhito,

eko santusito tamāhu bhikkhuṁ.

@ pali-dhp-363.tex

yo mukhasaṁyato bhikkhu,

mantabhāṇī anuddhato.

atthaṁ dhammañca dīpeti,

madhuraṁ tassa bhāsitaṁ.

@ pali-dhp-364.tex

dhammārāmo dhammarato,

dhammaṁ anuvicintayaṁ.

dhammaṁ anussaraṁ bhikkhu,

saddhammā na parihāyati.

@ pali-dhp-365.tex

salābhaṁ nātimaññeyya,

nāññesaṁ pihayaṁ care.

aññesaṁ pihayaṁ bhikkhu,

samādhiṁ nādhigacchati.

@ pali-dhp-366.tex

appalābhopi ce bhikkhu,

salābhaṁ nātimaññati.

taṁ ve devā pasaṁsanti,

suddhājīviṁ atanditaṁ.

@ pali-dhp-367.tex

sabbaso nāmarūpasmiṁ,

yassa natthi mamāyitaṁ.

asatā ca na socati,

sa ve “bhikkhū”ti vuccati.

@ pali-dhp-368.tex

mettāvihārī yo bhikkhu,

pasanno buddhasāsane.

adhigacche padaṁ santaṁ,

saṅkhārūpasamaṁ sukhaṁ.

@ pali-dhp-369.tex

siñca bhikkhu imaṁ nāvaṁ,

sittā te lahumessati.

chetvā rāgañca dosañca,

tato nibbānamehisi.

@ pali-dhp-370.tex

pañca chinde pañca jahe,

pañca cuttari bhāvaye.

pañca saṅgātigo bhikkhu,

“oghatiṇṇo”ti vuccati.

@ pali-dhp-371.tex

jhāya bhikkhu mā pamādo,

mā te kāmaguṇe ramessu cittaṁ.

mā lohaguḷaṁ gilī pamatto,

mā kandi “dukkhamidan”ti ḍayhamāno.

@ pali-dhp-372.tex

natthi jhānaṁ apaññassa,

paññā natthi ajhāyato.

yamhi jhānañca paññā ca,

sa ve nibbānasantike.

@ pali-dhp-373.tex

suññāgāraṁ paviṭṭhassa,

santacittassa bhikkhuno.

amānusī rati hoti,

sammā dhammaṁ vipassato.

@ pali-dhp-374.tex

yato yato sammasati,

khandhānaṁ udayabbayaṁ.

labhatī pītipāmojjaṁ,

amataṁ taṁ vijānataṁ.

@ pali-dhp-375.tex

tatrāyamādi bhavati,

idha paññassa bhikkhuno.

indriyagutti santuṭṭhi,

pātimokkhe ca saṁvaro.

@ pali-dhp-376.tex

mitte bhajassu kalyāṇe,

suddhājīve atandite.

paṭisanthāravutyassa,

ācārakusalo siyā.

tato pāmojjabahulo,

dukkhassantaṁ karissati.

@ pali-dhp-377.tex

vassikā viya pupphāni,

maddavāni pamuñcati.

evaṁ rāgañca dosañca,

vippamuñcetha bhikkhavo.

@ pali-dhp-378.tex

santakāyo santavāco,

santavā susamāhito.

vantalokāmiso bhikkhu,

“upasanto”ti vuccati.

@ pali-dhp-379.tex

attanā codayattānaṁ,

paṭimaṁsetha attanā.

so attagutto satimā,

sukhaṁ bhikkhu vihāhisi.

@ pali-dhp-380.tex

attā hi attano nātho,

(ko hi nātho paro siyā)

attā hi attano gati.

tasmā saṁyamamattānaṁ,

assaṁ bhadraṁva vāṇijo.

@ pali-dhp-381.tex

pāmojjabahulo bhikkhu,

pasanno buddhasāsane.

adhigacche padaṁ santaṁ,

saṅkhārūpasamaṁ sukhaṁ.

@ pali-dhp-382.tex

yo have daharo bhikkhu,

yuñjati buddhasāsane.

somaṁ lokaṁ pabhāseti,

abbhā muttova candimā.

bhikkhuvaggo pañcavīsatimo niṭṭhito.

  @ pali-dhp-26.tex brāhmaṇavaggo

@ pali-dhp-383.tex

chinda sotaṁ parakkamma,

kāme panuda brāhmaṇa.

saṅkhārānaṁ khayaṁ ñatvā,

akataññūsi brāhmaṇa.

@ pali-dhp-384.tex

yadā dvayesu dhammesu,

pāragū hoti brāhmaṇo.

athassa sabbe saṁyogā,

atthaṁ gacchanti jānato.

@ pali-dhp-385.tex

yassa pāraṁ apāraṁ vā,

pārāpāraṁ na vijjati.

vītaddaraṁ visaṁyuttaṁ,

tamahaṁ brūmi brāhmaṇaṁ.

@ pali-dhp-386.tex

jhāyiṁ virajamāsīnaṁ,

katakiccamanāsavaṁ.

uttamatthamanuppattaṁ,

tamahaṁ brūmi brāhmaṇaṁ.

@ pali-dhp-387.tex

divā tapati ādicco,

rattimābhāti candimā.

sannaddho khattiyo tapati,

jhāyī tapati brāhmaṇo.

atha sabbamahorattiṁ,

buddho tapati tejasā.

@ pali-dhp-388.tex

bāhitapāpoti brāhmaṇo,

samacariyā samaṇoti vuccati.

pabbājayamattano malaṁ,

tasmā “pabbajito”ti vuccati.

@ pali-dhp-389.tex

na brāhmaṇassa pahareyya,

nāssa muñcetha brāhmaṇo.

dhī brāhmaṇassa hantāraṁ,

tato dhī yassa muñcati.

@ pali-dhp-390.tex

na brāhmaṇassetadakiñci seyyo,

yadā nisedho manaso piyehi.

yato yato hiṁsamano nivattati,

tato tato sammatimeva dukkhaṁ.

@ pali-dhp-391.tex

yassa kāyena vācāya,

manasā natthi dukkaṭaṁ.

saṁvutaṁ tīhi ṭhānehi,

tamahaṁ brūmi brāhmaṇaṁ.

@ pali-dhp-392.tex

yamhā dhammaṁ vijāneyya,

sammāsambuddhadesitaṁ.

sakkaccaṁ taṁ namasseyya,

aggihuttaṁva brāhmaṇo.

@ pali-dhp-393.tex

na jaṭāhi na gottena,

na jaccā hoti brāhmaṇo.

yamhi saccañca dhammo ca,

so sucī so ca brāhmaṇo.

@ pali-dhp-394.tex

kiṁ te jaṭāhi dummedha,

kiṁ te ajinasāṭiyā.

abbhantaraṁ te gahanaṁ,

bāhiraṁ parimajjasi.

@ pali-dhp-395.tex

paṁsukūladharaṁ jantuṁ,

kisaṁ dhamanisanthataṁ.

ekaṁ vanasmiṁ jhāyantaṁ,

tamahaṁ brūmi brāhmaṇaṁ.

@ pali-dhp-396.tex

na cāhaṁ brāhmaṇaṁ brūmi,

yonijaṁ mattisambhavaṁ.

bhovādi nāma so hoti,

sace hoti sakiñcano.

akiñcanaṁ anādānaṁ,

tamahaṁ brūmi brāhmaṇaṁ.

@ pali-dhp-397.tex

sabbasaṁyojanaṁ chetvā,

yo ve na paritassati.

saṅgātigaṁ visaṁyuttaṁ,

tamahaṁ brūmi brāhmaṇaṁ.

@ pali-dhp-398.tex

chetvā naddhiṁ varattañca,

sandānaṁ sahanukkamaṁ.

ukkhittapalighaṁ buddhaṁ,

tamahaṁ brūmi brāhmaṇaṁ.

@ pali-dhp-399.tex

akkosaṁ vadhabandhañca,

aduṭṭho yo titikkhati.

khantībalaṁ balānīkaṁ,

tamahaṁ brūmi brāhmaṇaṁ.

@ pali-dhp-400.tex

akkodhanaṁ vatavantaṁ,

sīlavantaṁ anussadaṁ.

dantaṁ antimasārīraṁ,

tamahaṁ brūmi brāhmaṇaṁ.

@ pali-dhp-401.tex

vāri pokkharapatteva,

āraggeriva sāsapo.

yo na limpati kāmesu,

tamahaṁ brūmi brāhmaṇaṁ.

@ pali-dhp-402.tex

yo dukkhassa pajānāti,

idheva khayamattano.

pannabhāraṁ visaṁyuttaṁ,

tamahaṁ brūmi brāhmaṇaṁ.

@ pali-dhp-403.tex

gambhīrapaññaṁ medhāviṁ,

maggāmaggassa kovidaṁ.

uttamatthamanuppattaṁ,

tamahaṁ brūmi brāhmaṇaṁ.

@ pali-dhp-404.tex

asaṁsaṭṭhaṁ gahaṭṭhehi,

anāgārehi cūbhayaṁ.

anokasārimappicchaṁ,

tamahaṁ brūmi brāhmaṇaṁ.

@ pali-dhp-405.tex

nidhāya daṇḍaṁ bhūtesu,

tasesu thāvaresu ca.

yo na hanti na ghāteti,

tamahaṁ brūmi brāhmaṇaṁ.

@ pali-dhp-406.tex

aviruddhaṁ viruddhesu,

attadaṇḍesu nibbutaṁ.

sādānesu anādānaṁ,

tamahaṁ brūmi brāhmaṇaṁ.

@ pali-dhp-407.tex

yassa rāgo ca doso ca,

māno makkho ca pātito.

sāsaporiva āraggā,

tamahaṁ brūmi brāhmaṇaṁ.

@ pali-dhp-408.tex

akakkasaṁ viññāpaniṁ,

giraṁ saccamudīraye.

yāya nābhisaje kañci,

tamahaṁ brūmi brāhmaṇaṁ.

@ pali-dhp-409.tex

yodha dīghaṁ va rassaṁ vā,

aṇuṁ thūlaṁ subhāsubhaṁ.

loke adinnaṁ nādiyati,

tamahaṁ brūmi brāhmaṇaṁ.

@ pali-dhp-410.tex

āsā yassa na vijjanti,

asmiṁ loke paramhi ca.

nirāsāsaṁ visaṁyuttaṁ,

tamahaṁ brūmi brāhmaṇaṁ.

@ pali-dhp-411.tex

yassālayā na vijjanti,

aññāya akathaṁkathī.

amatogadhamanuppattaṁ,

tamahaṁ brūmi brāhmaṇaṁ.

@ pali-dhp-412.tex

yodha puññañca pāpañca,

ubho saṅgamupaccagā.

asokaṁ virajaṁ suddhaṁ,

tamahaṁ brūmi brāhmaṇaṁ.

@ pali-dhp-413.tex

candaṁva vimalaṁ suddhaṁ,

vippasannamanāvilaṁ.

nandībhavaparikkhīṇaṁ,

tamahaṁ brūmi brāhmaṇaṁ.

@ pali-dhp-414.tex

yomaṁ palipathaṁ duggaṁ,

saṁsāraṁ mohamaccagā.

tiṇṇo pāragato jhāyī,

anejo akathaṁkathī.

anupādāya nibbuto,

tamahaṁ brūmi brāhmaṇaṁ.

@ pali-dhp-415.tex

yodha kāme pahantvāna,

anāgāro paribbaje.

kāmabhavaparikkhīṇaṁ,

tamahaṁ brūmi brāhmaṇaṁ.

@ pali-dhp-416.tex

yodha taṇhaṁ pahantvāna,

anāgāro paribbaje.

taṇhābhavaparikkhīṇaṁ,

tamahaṁ brūmi brāhmaṇaṁ.

@ pali-dhp-417.tex

hitvā mānusakaṁ yogaṁ,

dibbaṁ yogaṁ upaccagā.

sabbayogavisaṁyuttaṁ,

tamahaṁ brūmi brāhmaṇaṁ.

@ pali-dhp-418.tex

hitvā ratiñca aratiñca,

sītibhūtaṁ nirūpadhiṁ.

sabbalokābhibhuṁ vīraṁ,

tamahaṁ brūmi brāhmaṇaṁ.

@ pali-dhp-419.tex

cutiṁ yo vedi sattānaṁ,

upapattiñca sabbaso.

asattaṁ sugataṁ buddhaṁ,

tamahaṁ brūmi brāhmaṇaṁ.

@ pali-dhp-420.tex

yassa gatiṁ na jānanti,

devā gandhabbamānusā.

khīṇāsavaṁ arahantaṁ,

tamahaṁ brūmi brāhmaṇaṁ.

@ pali-dhp-421.tex

yassa pure ca pacchā ca,

majjhe ca natthi kiñcanaṁ.

akiñcanaṁ anādānaṁ,

tamahaṁ brūmi brāhmaṇaṁ.

@ pali-dhp-422.tex

usabhaṁ pavaraṁ vīraṁ,

mahesiṁ vijitāvinaṁ.

anejaṁ nhātakaṁ buddhaṁ,

tamahaṁ brūmi brāhmaṇaṁ.

@ pali-dhp-423.tex

pubbenivāsaṁ yo vedi,

saggāpāyañca passati,

atho jātikkhayaṁ patto,

abhiññāvosito muni.

sabbavositavosānaṁ,

tamahaṁ brūmi brāhmaṇaṁ.

brāhmaṇavaggo chabbīsatimo niṭṭhito.

(ettāvatā sabbapaṭhame yamakavagge cuddasa vatthūni, appamādavagge nava, cittavagge nava, pupphavagge dvādasa, bālavagge pannarasa, paṇḍitavagge ekādasa, arahantavagge dasa, sahassavagge cuddasa, pāpavagge dvādasa, daṇḍavagge ekādasa, jarāvagge nava, attavagge dasa, lokavagge ekādasa, buddhavagge nava, sukhavagge aṭṭha, piyavagge nava, kodhavagge aṭṭha, malavagge dvādasa, dhammaṭṭhavagge dasa, maggavagge dvādasa, pakiṇṇakavagge nava, nirayavagge nava, nāgavagge aṭṭha, taṇhāvagge dvādasa, bhikkhuvagge dvādasa, brāhmaṇavagge cattālīsāti pañcādhikāni tīṇi vatthusatāni.

satevīsacatussatā, catusaccavibhāvinā.

satattayañca vatthūnaṁ, pañcādhikaṁ samuṭṭhitāti).

dhammapade vaggānamuddānaṁ —

yamakappamādo cittaṁ, pupphaṁ bālena paṇḍito.

arahanto sahassañca, pāpaṁ daṇḍena te dasa.

jarā attā ca loko ca, buddho sukhaṁ piyena ca.

kodho malañca dhammaṭṭho, maggavaggena vīsati.

pakiṇṇaṁ nirayo nāgo, taṇhā bhikkhu ca brāhmaṇo.

ete chabbīsati vaggā, desitādiccabandhunā.

gāthānamuddānaṁ —

yamake vīsati gāthā, appamādamhi dvādasa.

ekādasa cittavagge, pupphavaggamhi soḷasa.

bāle ca soḷasa gāthā, paṇḍitamhi catuddasa.

arahante dasa gāthā, sahasse honti soḷasa.

terasa pāpavaggamhi, daṇḍamhi dasa satta ca.

ekādasa jarā vagge, attavaggamhi tā dasa.

dvādasa lokavaggamhi, buddhavaggamhi ṭhārasa.

sukhe ca piyavagge ca, gāthāyo honti dvādasa.

cuddasa kodhavaggamhi, malavaggekavīsati.

sattarasa ca dhammaṭṭhe, maggavagge sattarasa.

pakiṇṇe soḷasa gāthā, niraye nāge ca cuddasa.

chabbīsa taṇhāvaggamhi, tevīsa bhikkhuvaggikā.

ekatālīsagāthāyo, brāhmaṇe vaggamuttame.

gāthāsatāni cattāri, tevīsa ca punāpare.

dhammapade nipātamhi, desitādiccabandhunāti.

dhammapadapāḷi niṭṭhitā.


