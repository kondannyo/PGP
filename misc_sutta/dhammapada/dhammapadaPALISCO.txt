Khuddakanikāya
Dhammapada

I. yamakavaggo

Cak­khu­pālat­thera­vatthu

    Manopubbaṅgamā dhammā,

    manoseṭṭhā manomayā;

    Manasā ce paduṭṭhena,

    bhāsati vā karoti vā;

    Tato naṃ dukkhamanveti,

    cakkaṃva vahato padaṃ.


Maṭṭha­kuṇḍa­lī­vatthu

    Manopubbaṅgamā dhammā,

    manoseṭṭhā manomayā;

    Manasā ce pasannena,

    bhāsati vā karoti vā;

    Tato naṃ sukhamanveti,

    chāyāva anapāyinī.


Tissat­thera­vatthu

    Akkocchi maṃ avadhi maṃ,

    ajini maṃ ahāsi me;

    Ye ca taṃ upanayhanti,

    veraṃ tesaṃ na sammati.


    Akkocchi maṃ avadhi maṃ,

    ajini maṃ ahāsi me;

    Ye ca taṃ nupanayhanti,

    veraṃ tesūpasammati.


Kāḷa­yak­khi­nī­vatthu

    Na hi verena verāni,

    sammantīdha kudācanaṃ;

    Averena ca sammanti,

    esa dhammo sanantano.


Kosam­baka­vatthu

    Pare ca na vijānanti,

    mayamettha yamāmase;
    Ye ca tattha vijānanti,

    tato sammanti medhagā.


Mahākāḷat­thera­vatthu

    Subhānupassiṃ viharantaṃ,

    indriyesu asaṃvutaṃ;

    Bhojanamhi cāmattaññuṃ,

    kusītaṃ hīnavīriyaṃ;

    Taṃ ve pasahati māro,

    vāto rukkhaṃva dubbalaṃ.


    Asubhānupassiṃ viharantaṃ,

    Indriyesu susaṃvutaṃ;

    Bhojanamhi ca mattaññuṃ,

    Saddhaṃ āraddhavīriyaṃ;

    Taṃ ve nappasahati māro,

    Vāto selaṃva pabbataṃ.


Deva­datta­vatthu

    Anikkasāvo kāsāvaṃ,

    yo vatthaṃ paridahissati;

    Apeto damasaccena,

    na so kāsāvamarahati.


    Yo ca vantakasāvassa,

    sīlesu susamāhito;

    Upeto damasaccena,

    sa ve kāsāvamarahati.


Sāri­puttat­thera­vatthu

    Asāre sāramatino,

    sāre cāsāradassino;

    Te sāraṃ nādhigacchanti,

    micchā­saṅkap­pa­gocarā.


    Sārañca sārato ñatvā,

    asārañca asārato;

    Te sāraṃ adhigacchanti,

    sam­māsaṅkap­pa­gocarā.


Nandat­thera­vatthu

    Yathā agāraṃ ducchannaṃ,

    vuṭṭhī samativijjhati;

    Evaṃ abhāvitaṃ cittaṃ,

    rāgo samativijjhati.


    Yathā agāraṃ suchannaṃ,

    vuṭṭhī na samativijjhati;

    Evaṃ subhāvitaṃ cittaṃ,

    rāgo na samativijjhati.


Cunda­sū­kari­ka­vatthu

    Idha socati pecca socati,

    Pāpakārī ubhayattha socati;

    So socati so vihaññati,

    Disvā kamma­kiliṭ­ṭha­mattano.


Dham­mika­u­pāsa­ka­vatthu

    Idha modati pecca modati,

    Katapuñño ubhayattha modati;

    So modati so pamodati,

    Disvā kamma­vi­sud­dhi­mattano.


Deva­datta­vatthu

    Idha tappati pecca tappati,

    Pāpakārī ubhayattha tappati;

    “ Pāpaṃ me katan”ti tappati,

    Bhiyyo tappati duggatiṃ gato.


Sumana­devī­vatthu

    Idha nandati pecca nandati,

    Katapuñño ubhayattha nandati;

    “ Puññaṃ me katan”ti nandati,

    Bhiyyo nandati suggatiṃ gato.


Dve­sahāya­ka­bhik­khu­vatthu

    Bahumpi ce saṃhita bhāsamāno,

    Na takkaro hoti naro pamatto;

    Gopova gāvo gaṇayaṃ paresaṃ,

    Na bhāgavā sāmaññassa hoti.


    Appampi ce saṃhita bhāsamāno,

    Dhammassa hoti anudhammacārī;

    Rāgañca dosañca pahāya mohaṃ,

    Sammappajāno suvimuttacitto;

    Anupādiyāno idha vā huraṃ vā,

    Sa bhāgavā sāmaññassa hoti.


Yamakavaggo paṭhamo.

Appamādavagga
Sāmāvatīvatthu

    Appamādo amatapadaṃ,

    pamādo maccuno padaṃ;

    Appamattā na mīyanti,

    ye pamattā yathā matā.


    Evaṃ visesato ñatvā,

    appamādamhi paṇḍitā;

    Appamāde pamodanti,

    ariyānaṃ gocare ratā.


    Te jhāyino sātatikā,

    niccaṃ daḷhaparakkamā;

    Phusanti dhīrā nibbānaṃ,

    yogakkhemaṃ anuttaraṃ.


Kumba­ghosa­ka­seṭṭhi­vatthu

    Uṭṭhānavato satīmato,

    Sucikammassa nisammakārino;

    Saññatassa dhammajīvino,

    Appamattassa yaso­bhi­vaḍḍhati.


Cūḷa­pantha­ka­vatthu

    Uṭṭhā­ne­nappa­mādena,

    saṃyamena damena ca;

    Dīpaṃ kayirātha medhāvī,

    yaṃ ogho nābhikīrati.


Bāla­nak­khat­ta­saṅ­ghuṭṭha­vatthu

    Pamāda­manu­yuñ­janti,

    bālā dummedhino janā;

    Appamādañca medhāvī,

    dhanaṃ seṭṭhaṃva rakkhati.


    Mā pamāda­manu­yuñ­je­tha,

    mā ­kāmara­ti­san­tha­vaṃ;

    Appamatto hi jhāyanto,

    pappoti vipulaṃ sukhaṃ.


Mahā­kassa­pat­thera­vatthu

    Pamādaṃ appamādena,

    yadā nudati paṇḍito;

    Paññā­pāsāda­māruyha,

    asoko sokiniṃ pajaṃ;

    Pabbataṭṭhova bhūmaṭṭhe,

    dhīro bāle avekkhati.


­Pamat­tā­pamat­tad­ve­sahāya­ka­bhik­khu­vatthu

    Appamatto pamattesu,

    suttesu bahujāgaro;

    Abalassaṃva sīghasso,

    hitvā yāti sumedhaso.


Maghavatthu

    Appamādena maghavā,

    devānaṃ seṭṭhataṃ gato;

    Appamādaṃ pasaṃsanti,

    pamādo garahito sadā.


Aññata­ra­bhik­khu­vatthu

    Appamādarato bhikkhu,

    pamāde bhayadassi vā;

    Saṃyojanaṃ aṇuṃ thūlaṃ,

    ḍahaṃ aggīva gacchati.


Nigama­vāsi­tissat­thera­vatthu

    Appamādarato bhikkhu,

    pamāde bhayadassi vā;

    Abhabbo parihānāya,

    nibbānasseva santike.


Appamādavaggo dutiyo.

Cittavagga
Meghi­yat­thera­vatthu

    Phandanaṃ capalaṃ cittaṃ,

    dūrakkhaṃ dunnivārayaṃ;

    Ujuṃ karoti medhāvī,

    usukārova tejanaṃ.


    Vārijova thale khitto,

    okamo­kata­ub­bhato;

    Pari­phanda­ti­daṃ cittaṃ,

    māradheyyaṃ pahātave.


Aññata­ra­bhik­khu­vatthu

    Dunniggahassa lahuno,

    ­yattha­kā­ma­nipātino;

    Cittassa damatho sādhu,

    cittaṃ dantaṃ sukhāvahaṃ.


Aññata­ra­ukkaṇ­ṭhi­ta­bhik­khu­vatthu

    Sududdasaṃ sunipuṇaṃ,

    ­yattha­kā­ma­nipāti­naṃ;

    Cittaṃ rakkhetha medhāvī,

    cittaṃ guttaṃ sukhāvahaṃ.


Saṅgha­rak­khi­ta­bhāgi­neyyat­thera­vatthu

    Dūraṅgamaṃ ekacaraṃ,

    asarīraṃ guhāsayaṃ;

    Ye cittaṃ saṃyamissanti,

    mokkhanti mārabandhanā.


Citta­hatthat­thera­vatthu

    Ana­vaṭṭhi­ta­cittassa,

    saddhammaṃ avijānato;

    Parip­lava­pasādassa,

    paññā na paripūrati.


    Ana­vassu­ta­cittassa,

    anan­vāha­ta­cetaso;

    Puñña­pāpa­pahīnassa,

    natthi jāgarato bhayaṃ.


Pañca­sata­bhik­khu­vatthu

    Kumbhūpamaṃ kāyamimaṃ viditvā,

    Nagarūpamaṃ cittamidaṃ ṭhapetvā;

    Yodhetha māraṃ paññāvudhena,

    Jitañca rakkhe anivesano siyā.


Pūti­gatta­tissat­thera­vatthu

    Aciraṃ vatayaṃ kāyo,

    pathaviṃ adhisessati;

    Chuddho apetaviññāṇo,

    niratthaṃva kaliṅgaraṃ.


Nanda­gopāla­ka­vatthu

    Diso disaṃ yaṃ taṃ kayirā,

    verī vā pana verinaṃ;

    Micchā­paṇi­hitaṃ cittaṃ,

    pāpiyo naṃ tato kare.


Soreyyavatthu

    Na taṃ mātā pitā kayirā,

    aññe vāpi ca ñātakā;

    Sammāpaṇihitaṃ cittaṃ,

    seyyaso naṃ tato kare.


Cittavaggo tatiyo.

Pupphavagga
Pathavi­ka­thā­pasuta­pañca­sata­bhik­khu­vatthu

    Ko imaṃ pathaviṃ vicessati,

    Yamalokañca imaṃ sadevakaṃ;

    Ko dhammapadaṃ sudesitaṃ,

    Kusalo pupphamiva pacessati.


    Sekho pathaviṃ vicessati,

    Yamalokañca imaṃ sadevakaṃ;

    Sekho dhammapadaṃ sudesitaṃ,

    Kusalo pupphamiva pacessati.


Marīci­kam­maṭṭhā­nika­bhik­khu­vatthu

    Pheṇūpamaṃ kāyamimaṃ viditvā,

    Marīcidhammaṃ abhisambudhāno;

    Chetvāna mārassa papupphakāni,

    Adassanaṃ maccurājassa gacche.


Viṭaṭū­bhavat­thu

    Pupphāni heva pacinantaṃ,

    ­byāsat­ta­manasaṃ naraṃ;

    Suttaṃ gāmaṃ mahoghova,

    maccu ādāya gacchati.


Pati­pūjika­kumāri­vatthu

    Pupphāni heva pacinantaṃ,

    ­byāsat­ta­manasaṃ naraṃ;

    Atittaññeva kāmesu,

    antako kurute vasaṃ.


Maccha­ri­ya­kosiya­seṭṭhi­vatthu

    Yathāpi bhamaro pupphaṃ,

    vaṇṇa­gandha­mahe­ṭhayaṃ;

    Paleti rasamādāya,

    evaṃ gāme munī care.


Pāvey­ya­ājīva­ka­vatthu

    Na paresaṃ vilomāni,

    na paresaṃ katākataṃ;

    Attanova avekkheyya,

    katāni akatāni ca.


Chatta­pāṇi­u­pāsa­ka­vatthu

    Yathāpi ruciraṃ pupphaṃ,

    vaṇṇavantaṃ agandhakaṃ;

    Evaṃ subhāsitā vācā,

    aphalā hoti akubbato.


    Yathāpi ruciraṃ pupphaṃ,

    Vaṇṇavantaṃ sagandhakaṃ;

    Evaṃ subhāsitā vācā,

    Saphalā hoti kubbato.


Visākhāvatthu

    Yathāpi puppharāsimhā,

    kayirā mālāguṇe bahū;

    Evaṃ jātena maccena,

    kattabbaṃ kusalaṃ bahuṃ.


Ānandat­thera­pañha­vatthu

    Na pupphagandho paṭivātameti,

    Na candanaṃ tagaramallikā vā;

    Satañca gandho paṭivātameti,

    Sabbā disā sappuriso pavāyati.


    Candanaṃ tagaraṃ vāpi,

    uppalaṃ atha vassikī;

    Etesaṃ gandhajātānaṃ,

    sīlagandho anuttaro.


Mahā­kassa­pat­the­ra­piṇḍa­pāta­dinna­vatthu

    Appamatto ayaṃ gandho,

    yāyaṃ tagaracandanī;

    Yo ca sīlavataṃ gandho,

    vāti devesu uttamo.


­Godhi­kat­the­ra­pari­nib­bā­na­vatthu

    Tesaṃ sam­panna­sīlānaṃ,

    appa­māda­vihāri­naṃ;

    Samma­dañ­ñā­vimuttā­naṃ,

    māro maggaṃ na vindati.


Garaha­dinna­vatthu

    Yathā saṅ­kāra­dhānas­miṃ,

    ujjhitasmiṃ mahāpathe;

    Padumaṃ tattha jāyetha,

    sucigandhaṃ manoramaṃ.


    Evaṃ saṅkārabhūtesu,

    andhabhūte puthujjane;

    Atirocati paññāya,

    sammā­sambud­dha­sāvako.


Pupphavaggo catuttho.

Bālavagga
Aññata­ra­purisa­vatthu

    Dīghā jāgarato ratti,

    dīghaṃ santassa yojanaṃ;

    Dīgho bālāna saṃsāro,

    saddhammaṃ avijānataṃ.


Mahā­kassa­pa­sad­dhi­vihā­ri­ka­vatthu

    Carañce nādhigaccheyya,

    Seyyaṃ sadisamattano;

    Ekacariyaṃ daḷhaṃ kayirā,

    Natthi bāle sahāyatā.


Ānanda­seṭṭhi­vatthu

    Puttā matthi dhanaṃ matthi,

    iti bālo vihaññati;

    Attā hi attano natthi,

    kuto puttā kuto dhanaṃ.


Gaṇṭhi­bheda­ka­cora­vatthu

    Yo bālo maññati bālyaṃ,

    paṇḍito vāpi tena so;

    Bālo ca paṇḍitamānī,

    sa ve “bālo”ti vuccati.


Udāyit­thera­vatthu

    Yāvajīvampi ce bālo,

    paṇḍitaṃ payirupāsati;

    Na so dhammaṃ vijānāti,

    dabbī sūparasaṃ yathā.


Tiṃ­sapā­vey­yaka­bhik­khu­vatthu

    Muhuttamapi ce viññū,

    paṇḍitaṃ payirupāsati;

    Khippaṃ dhammaṃ vijānāti,

    jivhā sūparasaṃ yathā.


Sup­pa­buddha­kuṭṭhi­vatthu

    Caranti bālā dummedhā,

    amitteneva attanā;

    Karontā pāpakaṃ kammaṃ,

    yaṃ hoti kaṭukapphalaṃ.


Kassakavatthu

    Na taṃ kammaṃ kataṃ sādhu,

    yaṃ katvā anutappati;

    Yassa assumukho rodaṃ,

    vipākaṃ paṭisevati.


Sumana­mālā­kāravat­thu

    Tañca kammaṃ kataṃ sādhu,

    yaṃ katvā nānutappati;

    Yassa patīto sumano,

    vipākaṃ paṭisevati.


Uppa­lavaṇṇat­therī­vatthu

    Madhuṃvā maññati bālo,

    yāva pāpaṃ na paccati;

    Yadā ca paccati pāpaṃ,

    atha dukkhaṃ nigacchati.


Jambu­kat­thera­vatthu

    Māse māse kusaggena,

    bālo bhuñjeyya bhojanaṃ;

    Na so saṅ­khā­ta­dhammānaṃ,

    kalaṃ agghati soḷasiṃ.


Ahipetavatthu

    Na hi pāpaṃ kataṃ kammaṃ,

    Sajjukhīraṃva muccati;

    Ḍahantaṃ bālamanveti,

    Bhas­macchan­nova pāvako.


Saṭṭhi­kū­ṭapeta­vatthu

    Yāvadeva anatthāya,

    ñattaṃ bālassa jāyati;

    Hanti bālassa sukkaṃsaṃ,

    muddhamassa vipātayaṃ.


Citta­gaha­pati­vatthu

    Asantaṃ bhāva­na­mic­cheyya,

    Purekkhārañca bhikkhusu;

    Āvāsesu ca issariyaṃ,

    Pūjaṃ parakulesu ca.


    Mameva kata maññantu,

    gihī pabbajitā ubho;

    Mamevātivasā assu,

    kiccākiccesu kismici;

    Iti bālassa saṅkappo,

    icchā māno ca vaḍḍhati.


Vanavā­si­tissa­sāma­ṇera­vatthu

    Aññā hi lābhūpanisā,

    aññā nibbānagāminī;

    Evametaṃ abhiññāya,

    bhikkhu buddhassa sāvako;

    Sakkāraṃ nābhinandeyya,

    viveka­manub­rūhaye.


Bālavaggo pañcamo.

Paṇḍitavagga
Rādhat­thera­vatthu

    Nidhīnaṃva pavattāraṃ,

    yaṃ passe vajjadassinaṃ;

    Niggayhavādiṃ medhāviṃ,

    tādisaṃ paṇḍitaṃ bhaje;

    Tādisaṃ bhajamānassa,

    seyyo hoti na pāpiyo.


Assa­ji­punab­basuka­vatthu

    Ovadeyyā­nusā­seyya,

    asabbhā ca nivāraye;

    Satañhi so piyo hoti,

    asataṃ hoti appiyo.


Channat­thera­vatthu

    Na bhaje pāpake mitte,

    na bhaje purisādhame;

    Bhajetha mitte kalyāṇe,

    bhajetha purisuttame.


Mahā­kap­pinat­thera­vatthu

    Dhammapīti sukhaṃ seti,

    vippasannena cetasā;

    Ariyappavedite dhamme,

    sadā ramati paṇḍito.


­Paṇ­ḍita­sāma­ṇera­vatthu

    Udakañhi nayanti nettikā,

    Usukārā namayanti tejanaṃ;

    Dāruṃ namayanti tacchakā,

    Attānaṃ damayanti paṇḍitā.


Lakuṇḍa­ka­bhaddi­yat­thera­vatthu

    Selo yathā ekaghano,

    vātena na samīrati;

    Evaṃ nindāpasaṃsāsu,

    na samiñjanti paṇḍitā.


Kāṇamātāvatthu

    Yathāpi rahado gambhīro,

    vippasanno anāvilo;

    Evaṃ dhammāni sutvāna,

    vippasīdanti paṇḍitā.


Pañca­sata­bhik­khu­vatthu

    Sabbattha ve sappurisā cajanti,

    Na kāmakāmā lapayanti santo;

    Sukhena phuṭṭhā atha vā dukhena,

    Na uccāvacaṃ paṇḍitā dassayanti.


Dham­mikat­thera­vatthu

    Na attahetu na parassa hetu,

    Na puttamicche na dhanaṃ na raṭṭhaṃ;

    Na iccheyya adhammena samid­dhi­mattano,

    Sa sīlavā paññavā dhammiko siyā.


Dhammas­savanat­thera­vatthu

    Appakā te manussesu,

    ye janā pāragāmino;

    Athāyaṃ itarā pajā,

    tīra­mevānu­dhāvati.


    Ye ca kho sammadakkhāte,

    dhamme dhammā­nu­vattino;

    Te janā pāramessanti,

    maccudheyyaṃ suduttaraṃ.


Pañca­sata­āgan­tuka­bhik­khu­vatthu

    Kaṇhaṃ dhammaṃ vippahāya,

    Sukkaṃ bhāvetha paṇḍito;

    Okā anokamāgamma,

    Viveke yattha dūramaṃ.


    Tat­rā­bhira­ti­mic­cheyya,

    hitvā kāme akiñcano;

    Pariyodapeyya attānaṃ,

    cittaklesehi paṇḍito.


    Yesaṃ sam­bodhi­yaṅ­gesu,

    sammā cittaṃ subhāvitaṃ;

    Ādāna­paṭi­nissagge,

    anupādāya ye ratā;

    Khīṇāsavā jutimanto,

    te loke parinibbutā.


Paṇḍitavaggo chaṭṭho.

Arahantavagga
Jīvaka­pañha­vatthu

    Gataddhino visokassa,

    vippamuttassa sabbadhi;

    Sabba­gan­thappa­hīnassa,

    pariḷāho na vijjati.


Mahā­kassa­pat­thera­vatthu

    Uyyuñjanti satīmanto,

    na nikete ramanti te;

    Haṃsāva pallalaṃ hitvā,

    okamokaṃ jahanti te.


Belaṭṭha­sī­sat­thera­vatthu

    Yesaṃ sannicayo natthi,

    ye pariñ­ñā­ta­bhojanā;

    Suññato animitto ca,

    vimokkho yesaṃ gocaro;

    Ākāseva sakuntānaṃ,

    gati tesaṃ durannayā.


Anu­ruddhat­thera­vatthu

    Yassāsavā parikkhīṇā,

    āhāre ca anissito;

    Suññato animitto ca,

    vimokkho yassa gocaro;

    Ākāseva sakuntānaṃ,

    padaṃ tassa durannayaṃ.


Mahā­kaccāya­nat­thera­vatthu

    Yassindriyāni samathaṅgatāni,

    Assā yathā sārathinā sudantā;

    Pahīnamānassa anāsavassa,

    Devāpi tassa pihayanti tādino.


Sāri­puttat­thera­vatthu

    Pathavisamo no virujjhati,

    Indakhilupamo tādi subbato;

    Rahadova apetakaddamo,

    Saṃsārā na bhavanti tādino.


Kosam­bi­vāsitis­sat­the­ra­sāma­ṇera­vatthu

    Santaṃ tassa manaṃ hoti,

    santā vācā ca kamma ca;

    Samma­dañ­ñā­vimuttassa,

    upasantassa tādino.


Sāri­puttat­thera­vatthu

    Assaddho akataññū ca,

    sandhicchedo ca yo naro;

    Hatāvakāso vantāso,

    sa ve uttamaporiso.


Kha­di­ra­vaniya­re­vatat­thera­vatthu

    Gāme vā yadi vāraññe,

    Ninne vā yadi vā thale;

    Yattha arahanto viharanti,

    Taṃ bhūmi­rāma­ṇeyya­kaṃ.


Aññata­ra­itthi­vatthu

    Ramaṇīyāni araññāni,

    yattha na ramatī jano;

    Vītarāgā ramissanti,

    na te kāmagavesino.


Arahantavaggo sattamo.

Sahassavagga
Tamba­dā­ṭhi­ka­co­raghāta­ka­vatthu

    Sahassamapi ce vācā,

    anattha­pada­saṃhitā;

    Ekaṃ atthapadaṃ seyyo,

    yaṃ sutvā upasammati.


Bāhi­ya­dāru­cīriyat­thera­vatthu

    Sahassamapi ce gāthā,

    anattha­pada­saṃhitā;

    Ekaṃ gāthāpadaṃ seyyo,

    yaṃ sutvā upasammati.


Kuṇḍa­la­kesi­therī­vatthu

    Yo ca gāthā sataṃ bhāse,

    anattha­pada­saṃhitā;

    Ekaṃ dhammapadaṃ seyyo,

    yaṃ sutvā upasammati.


    Yo sahassaṃ sahassena,

    saṅgāme mānuse jine;

    Ekañca jeyyamattānaṃ,

    sa ve saṅgāmajuttamo.


Anat­tha­puccha­kab­rāhma­ṇa­vatthu

    Attā have jitaṃ seyyo,

    yā cāyaṃ itarā pajā;

    Attadantassa posassa,

    niccaṃ saññatacārino.


    Neva devo na gandhabbo,

    na māro saha brahmunā;

    Jitaṃ apajitaṃ kayirā,

    tathārūpassa jantuno.


Sāri­puttat­therassa mātulab­rāhma­ṇa­vatthu

    Māse māse sahassena,

    yo yajetha sataṃ samaṃ;

    Ekañca bhāvitattānaṃ,

    muhuttamapi pūjaye;

    Sāyeva pūjanā seyyo,

    yañce vassasataṃ hutaṃ.


Sāri­puttat­therassa bhāgi­neyya­vatthu

    Yo ca vassasataṃ jantu,

    aggiṃ paricare vane;

    Ekañca bhāvitattānaṃ,

    muhuttamapi pūjaye;

    Sāyeva pūjanā seyyo,

    yañce vassasataṃ hutaṃ.


Sāri­putta­therassa sahāya­kab­rāhma­ṇa­vatthu

    Yaṃ kiñci yiṭṭhaṃ va hutaṃ va loke,

    Saṃvaccharaṃ yajetha puññapekkho;

    Sabbampi taṃ na catubhāgameti,

    Abhivādanā ujjugatesu seyyo.


Āyu­vaḍḍha­na­kumāra­vatthu

    Abhi­vāda­na­sīlissa,

    niccaṃ vuḍḍhāpacāyino;

    Cattāro dhammā vaḍḍhanti,

    āyu vaṇṇo sukhaṃ balaṃ.


Saṅkic­ca­sāma­ṇera­vatthu

    Yo ca vassasataṃ jīve,

    dussīlo asamāhito;

    Ekāhaṃ jīvitaṃ seyyo,

    sīlavantassa jhāyino.


Khā­ṇu­koṇ­ḍaññat­thera­vatthu

    Yo ca vassasataṃ jīve,

    duppañño asamāhito;

    Ekāhaṃ jīvitaṃ seyyo,

    paññavantassa jhāyino.


Sabba­dā­sat­thera­vatthu

    Yo ca vassasataṃ jīve,

    kusīto hīnavīriyo;

    Ekāhaṃ jīvitaṃ seyyo,

    vīriya­mā­rabhato daḷhaṃ.


Paṭācā­rā­therī­vatthu

    Yo ca vassasataṃ jīve,

    apassaṃ udayabbayaṃ;

    Ekāhaṃ jīvitaṃ seyyo,

    passato udayabbayaṃ.


Kisā­gotamī­vatthu

    Yo ca vassasataṃ jīve,

    apassaṃ amataṃ padaṃ;

    Ekāhaṃ jīvitaṃ seyyo,

    passato amataṃ padaṃ.


Bahu­put­tikat­therī­vatthu

    Yo ca vassasataṃ jīve,

    apassaṃ dhammamuttamaṃ;

    Ekāhaṃ jīvitaṃ seyyo,

    passato dhammamuttamaṃ.


Sahassavaggo aṭṭhamo.

Pāpavagga
Cūḷe­kasāṭa­kab­rāhma­ṇa­vatthu

    Abhittharetha kalyāṇe,

    pāpā cittaṃ nivāraye;

    Dandhañhi karoto puññaṃ,

    pāpasmiṃ ramatī mano.


Seyya­sakat­thera­vatthu

    Pāpañce puriso kayirā,

    Na naṃ kayirā punappunaṃ;

    Na tamhi chandaṃ kayirātha,

    Dukkho pāpassa uccayo.


Lājade­vadhī­tā­vatthu

    Puññañce puriso kayirā,

    kayirā naṃ punappunaṃ;

    Tamhi chandaṃ kayirātha,

    sukho puññassa uccayo.


Anātha­piṇḍi­ka­seṭṭhi­vatthu

    Pāpopi passati bhadraṃ,

    Yāva pāpaṃ na paccati;

    Yadā ca paccati pāpaṃ,

    Atha pāpo pāpāni passati.


    Bhadropi passati pāpaṃ,

    Yāva bhadraṃ na paccati;

    Yadā ca paccati bhadraṃ,

    Atha bhadro bhadrāni passati.


Asañña­ta­parik­khā­ra­vatthu

    Māvamaññetha pāpassa,

    na mantaṃ āgamissati;

    Uda­bindu­nipā­tena,

    udakumbhopi pūrati;

    Bālo pūrati pāpassa,

    thokaṃ thokampi ācinaṃ.


Biḷā­lapāda­ka­seṭṭhi­vatthu

    Māvamaññetha puññassa,

    na mandaṃ āgamissati;

    Uda­bindu­nipā­tena,

    udakumbhopi pūrati;

    Dhīro pūrati puññassa,

    thokaṃ thokampi ācinaṃ.


Mahā­dhana­vāṇija­vatthu

    Vāṇijova bhayaṃ maggaṃ,

    appasattho mahaddhano;

    Visaṃ jīvitukāmova,

    pāpāni parivajjaye.


Kukku­ṭa­mitta­nesāda­vatthu

    Pāṇimhi ce vaṇo nāssa,

    hareyya pāṇinā visaṃ;

    Nābbaṇaṃ visamanveti,

    natthi pāpaṃ akubbato.


Koka­suna­kha­ludda­ka­vatthu

    Yo appaduṭṭhassa narassa dussati,

    Suddhassa posassa anaṅgaṇassa;

    Tameva bālaṃ pacceti pāpaṃ,

    Sukhumo rajo paṭivātaṃva khitto.


Maṇikā­ra­kulū­pakatis­sat­thera­vatthu

    Gabbhameke uppajjanti,

    nirayaṃ pāpakammino;

    Saggaṃ sugatino yanti,

    parinibbanti anāsavā.


Tayojanavatthu

    Na antalikkhe na samuddamajjhe,

    Na pabbatānaṃ vivaraṃ pavissa;

    Na vijjatī so jagatippadeso,

    Yatthaṭṭhito mucceyya pāpakammā.


Sup­pa­buddha­sakya­vatthu

    Na antalikkhe na samuddamajjhe,

    Na pabbatānaṃ vivaraṃ pavissa;

    Na vijjatī so jagatippadeso,

    Yatthaṭṭhitaṃ nappasaheyya maccu.


Pāpavaggo navamo.

Daṇḍavagga
Chab­baggi­ya­bhik­khu­vatthu

    Sabbe tasanti daṇḍassa,

    sabbe bhāyanti maccuno;

    Attānaṃ upamaṃ katvā,

    na haneyya na ghātaye.


Chab­baggi­ya­vatthu

    Sabbe tasanti daṇḍassa,

    sabbesaṃ jīvitaṃ piyaṃ;

    Attānaṃ upamaṃ katvā,

    na haneyya na ghātaye.


Sam­bahu­la­kumāra­ka­vatthu

    Sukhakāmāni bhūtāni,

    yo daṇḍena vihiṃsati;

    Attano sukhamesāno,

    pecca so na labhate sukhaṃ.


    Sukhakāmāni bhūtāni,

    yo daṇḍena na hiṃsati;

    Attano sukhamesāno,

    pecca so labhate sukhaṃ.


Koṇ­ḍadhānat­thera­vatthu

    Māvoca pharusaṃ kañci,

    vuttā paṭivadeyyu taṃ;

    Dukkhā hi sārambhakathā,

    paṭidaṇḍā phuseyyu taṃ.


    Sace neresi attānaṃ,

    kaṃso upahato yathā;

    Esa pattosi nibbānaṃ,

    sārambho te na vijjati.


Uposa­thika­it­thīnaṃ­vat­thu

    Yathā daṇḍena gopālo,

    gāvo pājeti gocaraṃ;

    Evaṃ jarā ca maccu ca,

    āyuṃ pājenti pāṇinaṃ.


Ajaga­ra­peta­vatthu

    Atha pāpāni kammāni,

    karaṃ bālo na bujjhati;

    Sehi kammehi dummedho,

    aggidaḍḍhova tappati.


­Mahā­mog­gallā­nat­thera­vatthu

    Yo daṇḍena adaṇḍesu,

    appaduṭṭhesu dussati;

    Dasanna­mañña­taraṃ ṭhānaṃ,

    khippameva nigacchati.


    Vedanaṃ pharusaṃ jāniṃ,

    sarīrassa va bhedanaṃ;

    Garukaṃ vāpi ābādhaṃ,

    cittakkhepaṃ va pāpuṇe.


    Rājato vā upasaggaṃ,

    Abbhakkhānaṃ va dāruṇaṃ;

    Parikkhayaṃ va ñātīnaṃ,

    Bhogānaṃ va pabhaṅguraṃ.


    Atha vāssa agārāni,

    aggi ḍahati pāvako;

    Kāyassa bhedā duppañño,

    nirayaṃ sopapajjati.


Bahu­bhaṇḍi­ka­bhik­khu­vatthu

    Na naggacariyā na jaṭā na paṅkā,

    Nānāsakā thaṇḍilasāyikā vā;

    Rajojallaṃ ukkuṭi­kap­pa­dhā­naṃ,

    Sodhenti maccaṃ avi­tiṇ­ṇakaṅ­khaṃ.


Santa­ti­mahā­matta­vatthu

    Alaṅkato cepi samaṃ careyya,

    Santo danto niyato brahmacārī;

    Sabbesu bhūtesu nidhāya daṇḍaṃ,

    So brāhmaṇo so samaṇo sa bhikkhu.


Pilotika­tissat­thera­vatthu

    Hirīnisedho puriso,

    koci lokasmi vijjati;

    Yo niddaṃ apabodheti,

    asso bhadro kasāmiva.


    Asso yathā bhadro kasāniviṭṭho,

    Ātāpino saṃvegino bhavātha;

    Saddhāya sīlena ca vīriyena ca,

    Samādhinā dhamma­vi­niccha­yena ca;

    Sam­panna­vij­jācaraṇā patissatā,

    Jahissatha dukkhamidaṃ anappakaṃ.


Sukha­sāma­ṇera­vatthu

    Udakañhi nayanti nettikā,

    Usukārā namayanti tejanaṃ;

    Dāruṃ namayanti tacchakā,

    Attānaṃ damayanti subbatā.


Daṇḍavaggo dasamo.

Jarāvagga
Visā­khā­yasa­hāyi­kānaṃ­vat­thu

    Ko nu hāso kimānando,

    niccaṃ pajjalite sati;

    Andhakārena onaddhā,

    padīpaṃ na gavesatha.


Sirimāvatthu

    Passa cittakataṃ bimbaṃ,

    arukāyaṃ samussitaṃ;

    Āturaṃ bahusaṅkappaṃ,

    yassa natthi dhuvaṃ ṭhiti.


Uttarā­therī­vatthu

    Parijiṇṇamidaṃ rūpaṃ,

    roganīḷaṃ pabhaṅguraṃ;

    Bhijjati pūtisandeho,

    maraṇantañhi jīvitaṃ.


Sam­bahu­la­adhi­māni­ka­bhik­khu­vatthu

    Yānimāni apatthāni,

    alābūneva sārade;

    Kāpotakāni aṭṭhīni,

    tāni disvāna kā rati.


Jana­pada­kal­yāṇī­rū­panandā­therī­vatthu

    Aṭṭhīnaṃ nagaraṃ kataṃ,

    maṃ­salo­hi­ta­lepanaṃ;

    Yattha jarā ca maccu ca,

    māno makkho ca ohito.


Mal­likā­devī­vatthu

    Jīranti ve rājarathā sucittā,

    Atho sarīrampi jaraṃ upeti;

    Satañca dhammo na jaraṃ upeti,

    Santo have sabbhi pavedayanti.


­Lāḷu­dāyī­thera­vatthu

    Appassutāyaṃ puriso,

    balībaddhova jīrati;

    Maṃsāni tassa vaḍḍhanti,

    paññā tassa na vaḍḍhati.


Udānavatthu

    Aneka­jāti­saṃsā­raṃ,

    sandhāvissaṃ anibbisaṃ;

    Gahakāraṃ gavesanto,

    dukkhā jāti punappunaṃ.


    Gahakāraka diṭṭhosi,

    puna gehaṃ na kāhasi;

    Sabbā te phāsukā bhaggā,

    gahakūṭaṃ visaṅkhataṃ;

    Visaṅ­khā­ra­gataṃ cittaṃ,

    taṇhānaṃ khayamajjhagā.


Mahā­dhana­seṭṭhi­putta­vatthu

    Acaritvā brahmacariyaṃ,

    aladdhā yobbane dhanaṃ;

    Jiṇṇakoñcāva jhāyanti,

    khīṇamaccheva pallale.


    Acaritvā brahmacariyaṃ,

    aladdhā yobbane dhanaṃ;

    Senti cāpātikhīṇāva,

    purāṇāni anutthunaṃ.


Jarāvaggo ekādasamo.

Attavagga
Bodhi­rāja­kumāra­vatthu

    Attānañce piyaṃ jaññā,

    rakkheyya naṃ surakkhitaṃ;

    Tiṇṇaṃ aññataraṃ yāmaṃ,

    paṭijaggeyya paṇḍito.


Upananda­sakya­puttat­thera­vatthu

    Attānameva paṭhamaṃ,

    patirūpe nivesaye;

    Athañ­ña­manu­sā­seyya,

    na kilisseyya paṇḍito.


Padhāni­ka­tissat­thera­vatthu

    Attānañce tathā kayirā,

    yathāñ­ña­manu­sā­sati;

    Sudanto vata dametha,

    attā hi kira duddamo.


Kumāra­kas­sapa­mātut­theri­vatthu

    Attā hi attano nātho,

    ko hi nātho paro siyā;

    Attanā hi sudantena,

    nāthaṃ labhati dullabhaṃ.


Mahā­kāla­u­pāsa­ka­vatthu

    Attanā hi kataṃ pāpaṃ,

    Attajaṃ attasambhavaṃ;

    Abhimatthati dummedhaṃ,

    Vajiraṃ­vas­mamayaṃ maṇiṃ.


Deva­datta­vatthu

    Yassa accan­ta­dussil­yaṃ,

    māluvā sāla­mi­vottha­taṃ;

    Karoti so tathattānaṃ,

    yathā naṃ icchatī diso.


Saṅgha­bheda­parisak­kana­vatthu

    Sukarāni asādhūni,

    attano ahitāni ca;

    Yaṃ ve hitañca sādhuñca,

    taṃ ve paramadukkaraṃ.


Kālat­thera­vatthu

    Yo sāsanaṃ arahataṃ,

    ariyānaṃ dhammajīvinaṃ;

    Paṭikkosati dummedho,

    diṭṭhiṃ nissāya pāpikaṃ;

    Phalāni kaṭṭhakasseva,

    attaghātāya phallati.


Cūḷa­kāla­u­pāsa­ka­vatthu

    Attanā hi kataṃ pāpaṃ,

    attanā saṅkilissati;

    Attanā akataṃ pāpaṃ,

    attanāva visujjhati;

    Suddhī asuddhi paccattaṃ,

    nāñño aññaṃ visodhaye.


Atta­datthat­thera­vatthu

    Attadatthaṃ paratthena,

    bahunāpi na hāpaye;

    Atta­dattha­ma­bhiñ­ñāya,

    sadatthapasuto siyā.


Attavaggo dvādasamo.

Lokavagga
Dahara­bhik­khu­vatthu

    Hīnaṃ dhammaṃ na seveyya,

    pamādena na saṃvase;

    Micchādiṭṭhiṃ na seveyya,

    na siyā lokavaḍḍhano.


Suddho­danavat­thu

    Uttiṭṭhe nappamajjeyya,

    dhammaṃ sucaritaṃ care;

    Dhammacārī sukhaṃ seti,

    asmiṃ loke paramhi ca.


    Dhammaṃ care sucaritaṃ,

    na naṃ duccaritaṃ care;

    Dhammacārī sukhaṃ seti,

    asmiṃ loke paramhi ca.


Pañca­sata­vi­passa­ka­bhik­khu­vatthu

    Yathā pubbuḷakaṃ passe,

    yathā passe marīcikaṃ;

    Evaṃ lokaṃ avekkhantaṃ,

    maccurājā na passati.


Abhaya­rāja­kumāra­vatthu

    Etha passathimaṃ lokaṃ,

    cittaṃ rājarathūpamaṃ;

    Yattha bālā visīdanti,

    natthi saṅgo vijānataṃ.


Sam­majja­nat­thera­vatthu

    Yo ca pubbe pamajjitvā,

    pacchā so nappamajjati;

    Somaṃ lokaṃ pabhāseti,

    abbhā muttova candimā.


Aṅguli­mālat­thera­vatthu

    Yassa pāpaṃ kataṃ kammaṃ,

    kusalena pidhīyati;

    Somaṃ lokaṃ pabhāseti,

    abbhā muttova candimā.


Pesa­kā­radhī­tā­vatthu

    Andhabhūto ayaṃ loko,

    tanukettha vipassati;

    Sakuṇo jālamuttova,

    appo saggāya gacchati.


Tiṃsa­bhik­khu­vatthu

    Haṃ­sādicca­pathe yanti,

    ākāse yanti iddhiyā;

    Nīyanti dhīrā lokamhā,

    jetvā māraṃ savāhiniṃ.


Ciñca­māṇavi­kā­vatthu

    Ekaṃ dhammaṃ atītassa,

    musāvādissa jantuno;

    ­Vitiṇ­ṇa­para­lokassa,

    natthi pāpaṃ akāriyaṃ.


Asadi­sa­dānavat­thu

    Na ve kadariyā devalokaṃ vajanti,

    Bālā have nappasaṃsanti dānaṃ;

    Dhīro ca dānaṃ anumodamāno,

    Teneva so hoti sukhī parattha.


Anātha­piṇḍi­ka­putta­kā­lavat­thu

    Pathabyā ekarajjena,

    saggassa gamanena vā;

    Sabba­lo­kādhipac­cena,

    sotā­patti­phalaṃ varaṃ.


Lokavaggo terasamo.

Buddhavagga
­Mā­radhī­ta­ravat­thu

    Yassa jitaṃ nāvajīyati,

    Jitaṃ yassa noyāti koci loke;

    Taṃ bud­dhama­nan­ta­gocaraṃ,

    Apadaṃ kena padena nessatha.


    Yassa jālinī visattikā,

    Taṇhā natthi kuhiñci netave;

    Taṃ bud­dhama­nan­ta­gocaraṃ,

    Apadaṃ kena padena nessatha.


Devoro­ha­ṇa­vatthu

    Ye jhānapasutā dhīrā,

    nekkham­mū­pasame ratā;

    Devāpi tesaṃ pihayanti,

    sambuddhānaṃ satīmataṃ.


Eraka­patta­nāgarā­ja­vatthu

    Kiccho ­manus­sa­paṭi­lābho,

    kicchaṃ maccāna jīvitaṃ;

    Kicchaṃ saddham­mas­savanaṃ,

    kiccho ­buddhā­na­mup­pādo.


Ānandat­thera­pañha­vatthu

    Sabbapāpassa akaraṇaṃ,

    kusalassa upasampadā;

    Sacitta­pari­yo­dapa­naṃ,

    etaṃ buddhāna sāsanaṃ.


    Khantī paramaṃ tapo titikkhā,

    Nibbānaṃ paramaṃ vadanti buddhā;

    Na hi pabbajito parūpaghātī,

    Na samaṇo hoti paraṃ viheṭhayanto.


    Anūpavādo anūpaghāto,

    Pātimokkhe ca saṃvaro;

    Mattaññutā ca bhattasmiṃ,

    Pantañca sayanāsanaṃ;

    Adhicitte ca āyogo,

    Etaṃ buddhāna sāsanaṃ.


Anabhi­rata­bhik­khu­vatthu

    Na ­kahā­paṇa­vas­sena,

    titti kāmesu vijjati;

    Appassādā dukhā kāmā,

    iti viññāya paṇḍito.


    Api dibbesu kāmesu,

    ratiṃ so nādhigacchati;

    Taṇ­hak­kha­ya­rato hoti,

    sammā­sambud­dha­sāvako.


Aggi­dattab­rāhma­ṇa­vatthu

    Bahuṃ ve saraṇaṃ yanti,

    pabbatāni vanāni ca;

    Ārāma­rukkha­cet­yāni,

    manussā bhayatajjitā.


    Netaṃ kho saraṇaṃ khemaṃ,

    netaṃ saraṇamuttamaṃ;

    Netaṃ saraṇamāgamma,

    sabbadukkhā pamuccati.


    Yo ca buddhañca dhammañca,

    saṅghañca saraṇaṃ gato;

    Cattāri ariyasaccāni,

    sammappaññāya passati.


    Dukkhaṃ duk­kha­sa­muppādaṃ,

    dukkhassa ca atikkamaṃ;

    Ariyaṃ caṭṭhaṅgikaṃ maggaṃ,

    duk­khū­pasa­ma­gā­minaṃ.


    Etaṃ kho saraṇaṃ khemaṃ,

    etaṃ saraṇamuttamaṃ;

    Etaṃ saraṇamāgamma,

    sabbadukkhā pamuccati.


Ānandat­thera­pañha­vatthu

    Dullabho purisājañño,

    na so sabbattha jāyati;

    Yattha so jāyati dhīro,

    taṃ kulaṃ sukhamedhati.


Sam­bahu­la­bhik­khu­vatthu

    Sukho ­buddhā­na­mup­pādo,

    sukhā saddham­ma­desanā;

    Sukhā saṅghassa sāmaggī,

    samaggānaṃ tapo sukho.


­Kassa­pa­dasa­balas­sa­suvaṇ­ṇa­cetiya­vatthu

    Pūjārahe pūjayato,

    buddhe yadi va sāvake;

    Papañ­ca­sa­matik­kante,

    tiṇṇa­soka­parid­dave.


    Te tādise pūjayato,

    nibbute akutobhaye;

    Na sakkā puññaṃ saṅkhātuṃ,

    imettamapi kenaci.


Buddhavaggo cuddasamo.


Paṭha­ma­bhā­ṇavā­raṃ.

Sukhavagga
Ñātika­laha­vū­pasa­ma­na­vatthu

    Susukhaṃ vata jīvāma,

    verinesu averino;

    Verinesu manussesu,

    viharāma averino.


    Susukhaṃ vata jīvāma,

    āturesu anāturā;

    Āturesu manussesu,

    viharāma anāturā.


    Susukhaṃ vata jīvāma,

    ussukesu anussukā;

    Ussukesu manussesu,

    viharāma anussukā.


Māravatthu

    Susukhaṃ vata jīvāma,

    yesaṃ no natthi kiñcanaṃ;

    Pītibhakkhā bhavissāma,

    devā ābhassarā yathā.


Kosala­rañño­parāja­ya­vatthu

    Jayaṃ veraṃ pasavati,

    dukkhaṃ seti parājito;

    Upasanto sukhaṃ seti,

    hitvā jayaparājayaṃ.


Aññata­ra­kula­dārikā­vatthu

    Natthi rāgasamo aggi,

    Natthi dosasamo kali;

    Natthi khandhasamā dukkhā,

    Natthi santiparaṃ sukhaṃ.


Eka­u­pāsa­ka­vatthu

    ­Jighac­chā­paramā rogā,

    saṅkhāraparamā dukhā;

    Etaṃ ñatvā yathābhūtaṃ,

    nibbānaṃ paramaṃ sukhaṃ.


Pase­nadi­ko­salavat­thu

    Ārogyaparamā lābhā,

    San­tuṭ­ṭhi­paramaṃ dhanaṃ;

    Vissāsaparamā ñāti,

    Nibbānaṃ paramaṃ sukhaṃ.


Tissat­thera­vatthu

    Pavivekarasaṃ pitvā,

    rasaṃ upasamassa ca;

    Niddaro hoti nippāpo,

    dhamma­pīti­rasaṃ pivaṃ.


Sakkavatthu

    Sāhu ­dassa­na­mariyā­naṃ,

    sannivāso sadā sukho;

    Adassanena bālānaṃ,

    niccameva sukhī siyā.


    Bāla­saṅga­ta­cārī hi,

    dīghamaddhāna socati;

    Dukkho bālehi saṃvāso,

    amitteneva sabbadā;

    Dhīro ca sukhasaṃvāso,

    ñātīnaṃva samāgamo.


    Tasmā hi—
    Dhīrañca paññañca bahussutañca,

    Dhorayhasīlaṃ vatavan­ta­mariyaṃ;

    Taṃ tādisaṃ sappurisaṃ sumedhaṃ,

    Bhajetha ­nak­khat­ta­pathaṃva candimā.


Sukhavaggo pannarasamo.

Piyavagga
Tayo­jana­pabba­ji­ta­vatthu

    Ayoge yuñjamattānaṃ,

    yogasmiñca ayojayaṃ;

    Atthaṃ hitvā piyaggāhī,

    pihetat­tānu­yogi­naṃ.


    Mā piyehi samāgañchi,

    appiyehi kudācanaṃ;

    Piyānaṃ adassanaṃ dukkhaṃ,

    appiyānañca dassanaṃ.


    Tasmā piyaṃ na kayirātha,

    piyāpāyo hi pāpako;

    Ganthā tesaṃ na vijjanti,

    yesaṃ natthi piyāppiyaṃ.


Aññata­ra­ku­ṭumbi­ka­vatthu

    Piyato jāyatī soko,

    piyato jāyatī bhayaṃ;

    Piyato vippamuttassa,

    natthi soko kuto bhayaṃ.


Visākhāvatthu

    Pemato jāyatī soko,

    pemato jāyatī bhayaṃ;

    Pemato vippamuttassa,

    natthi soko kuto bhayaṃ.


Licchavīvatthu

    Ratiyā jāyatī soko,

    ratiyā jāyatī bhayaṃ;

    Ratiyā vippamuttassa,

    natthi soko kuto bhayaṃ.


Anitthi­gandha­kumāra­vatthu

    Kāmato jāyatī soko,

    kāmato jāyatī bhayaṃ;

    Kāmato vippamuttassa,

    natthi soko kuto bhayaṃ.


Aññata­rab­rāhma­ṇa­vatthu

    Taṇhāya jāyatī soko,

    taṇhāya jāyatī bhayaṃ;

    Taṇhāya vippamuttassa,

    natthi soko kuto bhayaṃ.


Pañca­sata­dāraka­vatthu

    Sīla­das­sa­nasam­pannaṃ,

    dhammaṭṭhaṃ saccavedinaṃ;

    Attano kamma kubbānaṃ,

    taṃ jano kurute piyaṃ.


Eka­a­nāgā­mit­thera­vatthu

    Chandajāto anakkhāte,

    Manasā ca phuṭo siyā;

    Kāmesu ca appaṭi­baddha­citto,

    Uddhaṃsototi vuccati.


Nandiyavatthu

    Cirappavāsiṃ purisaṃ,

    dūrato sotthimāgataṃ;

    Ñātimittā suhajjā ca,

    abhinandanti āgataṃ.


    Tatheva katapuññampi,

    asmā lokā paraṃ gataṃ;

    Puññāni paṭigaṇhanti,

    piyaṃ ñātīva āgataṃ.


Piyavaggo soḷasamo.

Kodhavagga
Rohinī­khat­tiya­kaññā­vatthu

    Kodhaṃ jahe vippajaheyya mānaṃ,

    Saṃyojanaṃ sabba­matik­ka­meyya;

    Taṃ nāmarūpas­mi­masajja­mānaṃ,

    Akiñcanaṃ nānupatanti dukkhā.


Aññata­ra­bhik­khu­vatthu

    Yo ve uppatitaṃ kodhaṃ,

    rathaṃ bhantaṃva vāraye;

    Tamahaṃ sārathiṃ brūmi,

    rasmiggāho itaro jano.


Uttarā­u­pāsi­ka­vatthu

    Akkodhena jine kodhaṃ,

    asādhuṃ sādhunā jine;

    Jine kadariyaṃ dānena,

    sacce­nālika­vā­dinaṃ.


­Mahā­mog­gallā­na­pañha­vatthu

    Saccaṃ bhaṇe na kujjheyya,

    dajjā appampi yācito;

    Etehi tīhi ṭhānehi,

    gacche devāna santike.


Buddha­pitub­rāhma­ṇa­vatthu

    Ahiṃsakā ye munayo,

    niccaṃ kāyena saṃvutā;

    Te yanti accutaṃ ṭhānaṃ,

    yattha gantvā na socare.


­Puṇṇadā­sīvat­thu

    Sadā jāgaramānānaṃ,

    ahorat­tā­nu­sikkhi­naṃ;

    Nibbānaṃ adhimuttānaṃ,

    atthaṃ gacchanti āsavā.


Atula­u­pāsa­ka­vatthu

    Porāṇametaṃ atula,

    netaṃ ajjatanāmiva;

    Nindanti tuṇhimāsīnaṃ,

    nindanti bahubhāṇinaṃ;

    Mitabhāṇimpi nindanti,

    natthi loke anindito.


    Na cāhu na ca bhavissati,

    na cetarahi vijjati;

    Ekantaṃ nindito poso,

    ekantaṃ vā pasaṃsito.


    Yañce viññū pasaṃsanti,

    anuvicca suve suve;

    Acchiddavuttiṃ medhāviṃ,

    paññā­sī­lasamā­hitaṃ.


    Nikkhaṃ jambonadasseva,

    ko taṃ nindi­tu­marahati;

    Devāpi naṃ pasaṃsanti,

    brahmunāpi pasaṃsito.


Chab­baggi­ya­vatthu

    Kāyappakopaṃ rakkheyya,

    kāyena saṃvuto siyā;

    Kāyaduccaritaṃ hitvā,

    kāyena sucaritaṃ care.


    Vacīpakopaṃ rakkheyya,

    vācāya saṃvuto siyā;

    Vacīduccaritaṃ hitvā,

    vācāya sucaritaṃ care.


    Manopakopaṃ rakkheyya,

    manasā saṃvuto siyā;

    Manoduccaritaṃ hitvā,

    manasā sucaritaṃ care.


    Kāyena saṃvutā dhīrā,

    atho vācāya saṃvutā;

    Manasā saṃvutā dhīrā,

    te ve suparisaṃvutā.


Kodhavaggo sattarasamo.

Malavagga
Goghāta­ka­putta­vatthu

    Paṇḍupalāsova dānisi,

    Yamapurisāpi ca te upaṭṭhitā;

    Uyyogamukhe ca tiṭṭhasi,

    Pātheyyampi ca te na vijjati.


    So karohi dīpamattano,

    Khippaṃ vāyama paṇḍito bhava;

    Niddhantamalo anaṅgaṇo,

    Dibbaṃ ariyabhūmiṃ upehisi.


    Upanītavayo ca dānisi,

    Sampayātosi yamassa santikaṃ;

    Vāso te natthi antarā,

    Pātheyyampi ca te na vijjati.


    So karohi dīpamattano,

    Khippaṃ vāyama paṇḍito bhava;

    Niddhantamalo anaṅgaṇo,

    Na punaṃ jātijaraṃ upehisi.


Aññata­rab­rāhma­ṇa­vatthu

    Anupubbena medhāvī,

    thokaṃ thokaṃ khaṇe khaṇe;

    Kammāro rajatasseva,

    niddhame malamattano.


Tissat­thera­vatthu

    Ayasāva malaṃ samuṭṭhitaṃ,

    Tatuṭṭhāya tameva khādati;

    Evaṃ ati­dhona­cāri­naṃ,

    Sāni kammāni nayanti duggatiṃ.


Lāḷudāyīvatthu

    Asajjhāyamalā mantā,

    anuṭṭhānamalā gharā;

    Malaṃ vaṇṇassa kosajjaṃ,

    pamādo rakkhato malaṃ.


Aññata­ra­kula­putta­vatthu

    Malitthiyā duccaritaṃ,

    maccheraṃ dadato malaṃ;

    Malā ve pāpakā dhammā,

    asmiṃ loke paramhi ca.


    Tato malā malataraṃ,

    avijjā paramaṃ malaṃ;

    Etaṃ malaṃ pahantvāna,

    nimmalā hotha bhikkhavo.


Cūḷasā­ri­bhik­khu­vatthu

    Sujīvaṃ ahirikena,

    kākasūrena dhaṃsinā;

    Pakkhandinā pagabbhena,

    saṅkiliṭṭhena jīvitaṃ.


    Hirīmatā ca dujjīvaṃ,

    niccaṃ sucigavesinā;

    Alīne­nāppa­gab­bhena,

    suddhājīvena passatā.


Pañca­u­pāsa­ka­vatthu

    Yo pāṇamatipāteti,

    musāvādañca bhāsati;

    Loke adinnamādiyati,

    paradārañca gacchati.


    Surā­meraya­pānañca,

    yo naro anuyuñjati;

    Idheva meso lokasmiṃ,

    mūlaṃ khaṇati attano.


    Evaṃ bho purisa jānāhi,

    pāpadhammā asaññatā;

    Mā taṃ lobho adhammo ca,

    ciraṃ dukkhāya randhayuṃ.


Tissa­dahara­vatthu

    Dadāti ve yathāsaddhaṃ,

    yathāpasādanaṃ jano;

    Tattha yo ca maṅku bhavati,

    paresaṃ pānabhojane;

    Na so divā vā rattiṃ vā,

    samā­dhi­madhi­gacchati.


    Yassa cetaṃ samucchinnaṃ,

    mūlaghaccaṃ samūhataṃ;

    Sa ve divā vā rattiṃ vā,

    samā­dhi­madhi­gacchati.


Pañca­u­pāsa­ka­vatthu

    Natthi rāgasamo aggi,

    natthi dosasamo gaho;

    Natthi mohasamaṃ jālaṃ,

    natthi taṇhāsamā nadī.


Meṇḍa­ka­seṭṭhi­vatthu

    Sudassaṃ vajjamaññesaṃ,

    attano pana duddasaṃ;

    Paresaṃ hi so vajjāni,

    opunāti yathā bhusaṃ;

    Attano pana chādeti,

    kaliṃva kitavā saṭho.


Ujjhā­na­saññit­thera­vatthu

    ­Paravaj­jānupas­sissa,

    niccaṃ ujjhānasaññino;

    Āsavā tassa vaḍḍhanti,

    ārā so āsavakkhayā.


Subhad­da­parib­bāja­ka­vatthu

    Ākāseva padaṃ natthi,

    samaṇo natthi bāhire;

    Papañcābhiratā pajā,

    nippapañcā tathāgatā.


    Ākāseva padaṃ natthi,

    samaṇo natthi bāhire;

    Saṅkhārā sassatā natthi,

    natthi ­buddhā­na­miñjitaṃ.


Malavaggo aṭṭhārasamo.

Dhammaṭ­ṭha­vagga
Viniccha­ya­mahā­matta­vatthu

    Na tena hoti dhammaṭṭho,

    yenatthaṃ sāhasā naye;

    Yo ca atthaṃ anatthañca,

    ubho niccheyya paṇḍito.


    Asāhasena dhammena,

    samena nayatī pare;

    Dhammassa gutto medhāvī,

    “ dhammaṭṭho”ti pavuccati.


Chab­baggi­ya­vatthu

    Na tena paṇḍito hoti,

    yāvatā bahu bhāsati;

    Khemī averī abhayo,

    “ paṇḍito”ti pavuccati.


Ekudā­na­khīṇā­sava­vatthu

    Na tāvatā dhammadharo,

    yāvatā bahu bhāsati;

    Yo ca appampi sutvāna,

    dhammaṃ kāyena passati;

    Sa ve dhammadharo hoti,

    yo dhammaṃ nappamajjati.


Lakuṇḍa­ka­bhaddi­yat­thera­vatthu

    Na tena thero so hoti,

    yenassa palitaṃ siro;

    Paripakko vayo tassa,

    “ moghajiṇṇo”ti vuccati.


    Yamhi saccañca dhammo ca,

    ahiṃsā saṃyamo damo;

    Sa ve vantamalo dhīro,

    “ thero” iti pavuccati.


Sam­bahu­la­bhik­khu­vatthu

    Na vākka­raṇa­mat­tena,

    vaṇṇa­pok­kha­ra­tāya vā;

    Sādhurūpo naro hoti,

    issukī maccharī saṭho.


    Yassa cetaṃ samucchinnaṃ,

    mūlaghaccaṃ samūhataṃ;

    Sa vantadoso medhāvī,

    “ sādhurūpo”ti vuccati.


Hatthakavatthu

    Na muṇḍakena samaṇo,

    abbato alikaṃ bhaṇaṃ;

    Icchālobha­samā­panno,

    samaṇo kiṃ bhavissati.


    Yo ca sameti pāpāni,

    aṇuṃthūlāni sabbaso;

    Samitattā hi pāpānaṃ,

    “ samaṇo”ti pavuccati.


Aññata­rab­rāhma­ṇa­vatthu

    Na tena bhikkhu so hoti,

    yāvatā bhikkhate pare;

    Vissaṃ dhammaṃ samādāya,

    bhikkhu hoti na tāvatā.


    Yodha puññañca pāpañca,

    bāhetvā brahmacariyavā;

    Saṅkhāya loke carati,

    sa ve “bhikkhū”ti vuccati.


Titthiyavatthu

    Na monena munī hoti,

    mūḷharūpo aviddasu;

    Yo ca tulaṃva paggayha,

    varamādāya paṇḍito.


    Pāpāni parivajjeti,

    sa munī tena so muni;

    Yo munāti ubho loke,

    “ muni” tena pavuccati.


Bālisikavatthu

    Na tena ariyo hoti,

    yena pāṇāni hiṃsati;

    Ahiṃsā sabbapāṇānaṃ,

    “ ariyo”ti pavuccati.


Sam­bahu­la­sīlā­disam­panna­bhik­khu­vatthu

    Na sīlab­bata­mat­tena,

    bāhusaccena vā pana;

    Atha vā samādhilābhena,

    vivitta­saya­nena vā.


    Phusāmi nekkham­ma­su­khaṃ,

    aputhuj­jana­sevitaṃ;

    Bhikkhu vissāsamāpādi,

    appatto āsavakkhayaṃ.


Dhammaṭ­ṭha­vaggo ekūnavīsatimo.

Maggavagga
Pañca­sata­bhik­khu­vatthu

    Maggā­naṭ­ṭhaṅ­giko seṭṭho,

    saccānaṃ caturo padā;

    Virāgo seṭṭho dhammānaṃ,

    dvipadānañca cakkhumā.


    Eseva maggo natthañño,

    Dassanassa visuddhiyā;

    Etañhi tumhe paṭipajjatha,

    Mārassetaṃ pamohanaṃ.


    Etañhi tumhe paṭipannā,

    dukkhassantaṃ karissatha;

    Akkhāto vo mayā maggo,

    aññāya sallakantanaṃ.


    Tumhehi kiccamātappaṃ,

    akkhātāro tathāgatā;

    Paṭipannā pamokkhanti,

    jhāyino mārabandhanā.


Anicca­lak­kha­ṇa­vatthu

    “Sabbe saṅkhārā aniccā”ti,

    yadā paññāya passati;

    Atha nibbindati dukkhe,

    esa maggo visuddhiyā.


Duk­kha­lak­kha­ṇa­vatthu

    “Sabbe saṅkhārā dukkhā”ti,

    yadā paññāya passati;

    Atha nibbindati dukkhe,

    esa maggo visuddhiyā.


Anatta­lak­kha­ṇa­vatthu

    “Sabbe dhammā anattā”ti,

    yadā paññāya passati;

    Atha nibbindati dukkhe,

    esa maggo visuddhiyā.


Padhā­na­kammi­ka­tissat­thera­vatthu

    Uṭṭhānakālamhi anuṭṭhahāno,

    Yuvā balī ālasiyaṃ upeto;

    ­Saṃsan­na­saṅkap­pa­mano kusīto,

    Paññāya maggaṃ alaso na vindati.


Sūkara­peta­vatthu

    Vācānurakkhī manasā susaṃvuto,

    Kāyena ca nākusalaṃ kayirā;

    Ete tayo kammapathe visodhaye,

    Ārādhaye magga­misip­pa­vedi­taṃ.


Poṭ­ṭhi­lat­thera­vatthu

    Yogā ve jāyatī bhūri,

    ayogā bhūrisaṅkhayo;

    Etaṃ dvedhāpathaṃ ñatvā,

    bhavāya vibhavāya ca;

    Tathāttānaṃ niveseyya,

    yathā bhūri pavaḍḍhati.


Pañca­ma­halla­ka­bhik­khu­vatthu

    Vanaṃ chindatha mā rukkhaṃ,

    vanato jāyate bhayaṃ;

    Chetvā vanañca vanathañca,

    nibbanā hotha bhikkhavo.


    Yāva hi vanatho na chijjati,

    Aṇumattopi narassa nārisu;

    Paṭi­baddha­manova tāva so,

    Vaccho khīrapakova mātari.


Suvaṇṇa­kā­rat­thera­vatthu

    Ucchinda sinehamattano,

    Kumudaṃ sāradikaṃva pāṇinā;

    Santimaggameva brūhaya,

    Nibbānaṃ sugatena desitaṃ.


Mahā­dhana­vāṇija­vatthu

    Idha vassaṃ vasissāmi,

    idha hemantagimhisu;

    Iti bālo vicinteti,

    antarāyaṃ na bujjhati.


Kisā­gotamī­vatthu

    Taṃ putta­pasu­sammat­taṃ,

    ­byāsat­ta­manasaṃ naraṃ;

    Suttaṃ gāmaṃ mahoghova,

    maccu ādāya gacchati.


Paṭācārāvatthu

    Na santi puttā tāṇāya,

    na pitā nāpi bandhavā;

    Anta­ke­nādhipan­nassa,

    natthi ñātīsu tāṇatā.


    Etamatthavasaṃ ñatvā,

    paṇḍito sīlasaṃvuto;

    Nibbānagamanaṃ maggaṃ,

    khippameva visodhaye.


Maggavaggo vīsatimo.

Pakiṇṇakavagga
Attano­pubba­kamma­vatthu

    Mattā­su­kha­paric­cāgā,

    passe ce vipulaṃ sukhaṃ;

    Caje mattāsukhaṃ dhīro,

    sampassaṃ vipulaṃ sukhaṃ.


Kukku­ṭaṇ­ḍa­khā­di­kā­vatthu

    Para­duk­khū­pa­dhā­nena,

    attano sukhamicchati;

    Vera­saṃsag­ga­saṃsaṭ­ṭho,

    verā so na parimuccati.


Bhad­diyānaṃ­bhik­khū­naṃ­vat­thu

    Yañhi kiccaṃ apaviddhaṃ,

    akiccaṃ pana karīyati;

    Unnaḷānaṃ pamattānaṃ,

    tesaṃ vaḍḍhanti āsavā.


    Yesañca susamāraddhā,

    niccaṃ kāyagatā sati;

    Akiccaṃ te na sevanti,

    kicce sātaccakārino;

    Satānaṃ sampajānānaṃ,

    atthaṃ gacchanti āsavā.


Lakuṇḍa­ka­bhaddi­yavat­thu

    Mātaraṃ pitaraṃ hantvā,

    rājāno dve ca khattiye;

    Raṭṭhaṃ sānucaraṃ hantvā,

    anīgho yāti brāhmaṇo.


    Mātaraṃ pitaraṃ hantvā,

    rājāno dve ca sotthiye;

    Veyaggha­pañca­maṃ hantvā,

    anīgho yāti brāhmaṇo.


Dāru­sāka­ṭika­putta­vatthu

    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    niccaṃ buddhagatā sati.


    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    niccaṃ dhammagatā sati.


    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    niccaṃ saṅghagatā sati.


    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    niccaṃ kāyagatā sati.


    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    ahiṃsāya rato mano.


    Suppabuddhaṃ pabujjhanti,

    sadā gotamasāvakā;

    Yesaṃ divā ca ratto ca,

    bhāvanāya rato mano.


Vajji­putta­ka­bhik­khu­vatthu

    Duppabbajjaṃ durabhiramaṃ,

    Durāvāsā gharā dukhā;

    Duk­kho­sa­mānasaṃ­vāso,

    Duk­khā­nu­patitad­dhagū;

    Tasmā na caddhagū siyā,

    Na ca dukkhānupatito siyā.


Citta­gaha­pati­vatthu

    Saddho sīlena sampanno,

    yaso­bho­gasamap­pito;

    Yaṃ yaṃ padesaṃ bhajati,

    tattha tattheva pūjito.


Cūḷasubhad­dāvat­thu

    Dūre santo pakāsenti,

    himavantova pabbato;

    Asantettha na dissanti,

    rattiṃ khittā yathā sarā.


Eka­vihārit­thera­vatthu

    Ekāsanaṃ ekaseyyaṃ,

    eko caramatandito;

    Eko damayamattānaṃ,

    vanante ramito siyā.


Pakiṇṇakavaggo ekavīsatimo.

Nirayavagga
Sun­darī­parib­bāji­kā­vatthu

    Abhūtavādī nirayaṃ upeti,

    Yo vāpi katvā na karomi cāha;

    Ubhopi te pecca samā bhavanti,

    Nihīnakammā manujā parattha.


­Ducca­rita­phala­pīḷita­vatthu

    Kāsāvakaṇṭhā bahavo,

    pāpadhammā asaññatā;

    Pāpā pāpehi kammehi,

    nirayaṃ te upapajjare.


Vaggu­mudā­tīriya­bhik­khu­vatthu

    Seyyo ayoguḷo bhutto,

    tatto aggisikhūpamo;

    Yañce bhuñjeyya dussīlo,

    raṭṭha­piṇḍa­masaññato.


Khema­ka­seṭṭhi­putta­vatthu

    Cattāri ṭhānāni naro pamatto,

    Āpajjati paradārūpasevī;

    Apuññalābhaṃ na nikāmaseyyaṃ,

    Nindaṃ tatīyaṃ nirayaṃ catutthaṃ.


    Apuññalābho ca gatī ca pāpikā,

    Bhītassa bhītāya ratī ca thokikā;

    Rājā ca daṇḍaṃ garukaṃ paṇeti,

    Tasmā naro paradāraṃ na seve.


Dubba­ca­bhik­khu­vatthu

    Kuso yathā duggahito,

    hattha­mevānu­kantati;

    Sāmaññaṃ dupparāmaṭṭhaṃ,

    nirayā­yupakaḍ­ḍhati.


    Yaṃ kiñci sithilaṃ kammaṃ,

    saṅkiliṭṭhañca yaṃ vataṃ;

    Saṅkassaraṃ brahmacariyaṃ,

    na taṃ hoti mahapphalaṃ.


    Kayirā ce kayirāthenaṃ,

    daḷhamenaṃ parakkame;

    Sithilo hi paribbājo,

    bhiyyo ākirate rajaṃ.


Issā­paka­ta­itthi­vatthu

    Akataṃ dukkaṭaṃ seyyo,

    pacchā tappati dukkaṭaṃ;

    Katañca sukataṃ seyyo,

    yaṃ katvā nānutappati.


Sam­bahu­la­bhik­khu­vatthu

    Nagaraṃ yathā paccantaṃ,

    guttaṃ santarabāhiraṃ;

    Evaṃ gopetha attānaṃ,

    khaṇo vo mā upaccagā;

    Khaṇātītā hi socanti,

    nirayamhi samappitā.


Nigaṇṭhavatthu

    Alajjitāye lajjanti,

    lajjitāye na lajjare;

    Micchā­diṭṭhi­sa­mādānā,

    sattā gacchanti duggatiṃ.


    Abhaye bhayadassino,

    bhaye cābhayadassino;

    Micchā­diṭṭhi­sa­mādānā,

    sattā gacchanti duggatiṃ.


­Titthi­ya­sāvaka­vatthu

    Avajje vajjamatino,

    vajje cāvajjadassino;

    Micchā­diṭṭhi­sa­mādānā,

    sattā gacchanti duggatiṃ.


    Vajjañca vajjato ñatvā,

    avajjañca avajjato;

    Sammā­diṭṭhi­sa­mādānā,

    sattā gacchanti suggatiṃ.


Nirayavaggo dvāvīsatimo.

Nāgavagga
Atta­danta­vatthu

    Ahaṃ nāgova saṅgāme,

    cāpato patitaṃ saraṃ;

    Ativākyaṃ titikkhissaṃ,

    dussīlo hi bahujjano.


    Dantaṃ nayanti samitiṃ,

    dantaṃ rājābhirūhati;

    Danto seṭṭho manussesu,

    yotivākyaṃ titikkhati.


    Varamassatarā dantā,

    ājānīyā ca sindhavā;

    Kuñjarā ca mahānāgā,

    attadanto tato varaṃ.


Hatthā­cariya­pubba­ka­bhik­khu­vatthu

    Na hi etehi yānehi,

    gaccheyya agataṃ disaṃ;

    Yathāttanā sudantena,

    danto dantena gacchati.


Pari­jiṇṇab­rāhma­ṇa­putta­vatthu

    Dhanapālo nāma kuñjaro,

    Kaṭukabhedano dunnivārayo;

    Baddho kabaḷaṃ na bhuñjati,

    Sumarati nāgavanassa kuñjaro.


Pase­nadi­ko­salavat­thu

    Middhī yadā hoti mahagghaso ca,

    Niddāyitā sam­pari­vatta­sāyī;

    Mahāvarāhova nivāpapuṭṭho,

    Punappunaṃ gabbhamupeti mando.


Sānu­sāma­ṇera­vatthu

    Idaṃ pure cittamacāri cārikaṃ,

    Yenicchakaṃ yatthakāmaṃ yathāsukhaṃ;

    Tadajjahaṃ niggahessāmi yoniso,

    Hatthip­pa­bhin­naṃ viya aṅkusaggaho.


Pāvey­yaka­hatthi­vatthu

    Appamādaratā hotha,

    sacitta­ma­nurak­kha­tha;

    Duggā uddha­ra­thattānaṃ,

    paṅke sannova kuñjaro.


Sam­bahu­la­bhik­khu­vatthu

    Sace labhetha nipakaṃ sahāyaṃ,

    Saddhiṃ caraṃ sādhu­vihāri­dhīraṃ;

    Abhibhuyya sabbāni parissayāni,

    Careyya tenattamano satīmā.


    No ce labhetha nipakaṃ sahāyaṃ,

    Saddhiṃ caraṃ sādhu­vihāri­dhīraṃ;

    Rājāva raṭṭhaṃ vijitaṃ pahāya,

    Eko care mātaṅgaraññeva nāgo.


    Ekassa caritaṃ seyyo,

    Natthi bāle sahāyatā;

    Eko care na ca pāpāni kayirā,

    Appossukko mātaṅgaraññeva nāgo.


Māravatthu

    Atthamhi jātamhi sukhā sahāyā,

    Tuṭṭhī sukhā yā itarītarena;

    Puññaṃ sukhaṃ jīvita­saṅ­kha­yamhi,

    Sabbassa dukkhassa sukhaṃ pahānaṃ.


    Sukhā matteyyatā loke,

    atho petteyyatā sukhā;

    Sukhā sāmaññatā loke,

    atho brahmaññatā sukhā.


    Sukhaṃ yāva jarā sīlaṃ,

    sukhā saddhā patiṭṭhitā;

    Sukho paññāya paṭilābho,

    pāpānaṃ akaraṇaṃ sukhaṃ.


Nāgavaggo tevīsatimo.

Taṇhāvagga
Kapila­maccha­vatthu

    Manujassa pamattacārino,

    Taṇhā vaḍḍhati māluvā viya;

    So plavatī hurā huraṃ,

    Phalamicchaṃva vanasmi vānaro.


    Yaṃ esā sahate jammī,

    taṇhā loke visattikā;

    Sokā tassa pavaḍḍhanti,

    abhivaṭṭhaṃva bīraṇaṃ.


    Yo cetaṃ sahate jammiṃ,

    taṇhaṃ loke duraccayaṃ;

    Sokā tamhā papatanti,

    udabinduva pokkharā.


    Taṃ vo vadāmi bhaddaṃ vo,

    yāvantettha samāgatā;

    Taṇhāya mūlaṃ khaṇatha,

    usīratthova bīraṇaṃ;

    Mā vo naḷaṃva sotova,

    māro bhañji punappunaṃ.


Sūkara­potikā­vatthu

    Yathāpi mūle anupaddave daḷhe,

    Chinnopi rukkho punareva rūhati;

    Evampi taṇhānusaye anūhate,

    Nibbattatī dukkhamidaṃ punappunaṃ.


    Yassa chattiṃsati sotā,

    manāpasavanā bhusā;

    Mahāvahanti duddiṭṭhiṃ,

    saṅkappā rāganissitā.


    Savanti sabbadhi sotā,

    latā uppajja tiṭṭhati;

    Tañca disvā lataṃ jātaṃ,

    mūlaṃ paññāya chindatha.


    Saritāni sinehitāni ca,

    Somanassāni bhavanti jantuno;

    Te sātasitā sukhesino,

    Te ve jātijarūpagā narā.


    Tasiṇāya purakkhatā pajā,

    Parisappanti sasova bandhito;

    Saṃ­yoja­na­saṅ­gasattakā,

    Dukkhamupenti punappunaṃ cirāya.


    Tasiṇāya purakkhatā pajā,

    Parisappanti sasova bandhito;

    Tasmā tasiṇaṃ vinodaye,

    Ākaṅkhanta virāgamattano.


Vib­bhan­ta­bhik­khu­vatthu

    Yo nibbanatho vanādhimutto,

    Vanamutto vanameva dhāvati;

    Taṃ puggalametha passatha,

    Mutto bandhanameva dhāvati.


Bandha­nā­gāra­vatthu

    Na taṃ daḷhaṃ bandhanamāhu dhīrā,

    Yadāyasaṃ dāruja­pabba­jañca;

    Sārattarattā maṇikuṇḍalesu,

    Puttesu dāresu ca yā apekkhā.


    Etaṃ daḷhaṃ bandhanamāhu dhīrā,

    Ohārinaṃ sithilaṃ duppamuñcaṃ;

    Etampi chetvāna paribbajanti,

    Anapekkhino kāmasukhaṃ pahāya.


Khemā­therī­vatthu

    Ye ­rāgarat­tā­nu­patanti sotaṃ,

    Sayaṅkataṃ makkaṭakova jālaṃ;

    Etampi chetvāna vajanti dhīrā,

    Anapekkhino sabbadukkhaṃ pahāya.


Uggasenavatthu

    Muñca pure muñca pacchato,

    Majjhe muñca bhavassa pāragū;

    Sabbattha vimuttamānaso,

    Na punaṃ jātijaraṃ upehisi.


Cūḷa­dhanug­gaha­paṇ­ḍita­vatthu

    Vitak­ka­mathi­tassa jantuno,

    Tibbarāgassa subhānupassino;

    Bhiyyo taṇhā pavaḍḍhati,

    Esa kho daḷhaṃ karoti bandhanaṃ.


    Vitakkūpasame ca yo rato,

    Asubhaṃ bhāvayate sadā sato;

    Esa kho byanti kāhiti,

    Esa checchati mārabandhanaṃ.


Māravatthu

    Niṭṭhaṅgato asantāsī,

    vītataṇho anaṅgaṇo;

    Acchindi bhavasallāni,

    antimoyaṃ samussayo.


    Vītataṇho anādāno,

    Nirutti­pada­kovido;

    Akkharānaṃ sannipātaṃ,

    Jaññā pubbāparāni ca;

    Sa ve “antimasārīro,

    Mahāpañño mahāpuriso”ti vuccati.


Upa­kājīva­ka­vatthu

    Sabbābhibhū sabba­vidū­hamasmi,

    Sabbesu dhammesu anūpalitto;

    Sabbañjaho taṇhakkhaye vimutto,

    Sayaṃ abhiññāya kamuddiseyyaṃ.


Sakka­pañha­vatthu

    Sabbadānaṃ dhammadānaṃ jināti,

    Sabbarasaṃ dhammaraso jināti;

    Sabbaratiṃ dhammarati jināti,

    Taṇhakkhayo sabbadukkhaṃ jināti.


Aputta­ka­seṭṭhi­vatthu

    Hananti bhogā dummedhaṃ,

    no ca pāragavesino;

    Bhogataṇhāya dummedho,

    hanti aññeva attanaṃ.


Aṅkuravatthu

    Tiṇadosāni khettāni,

    rāgadosā ayaṃ pajā;

    Tasmā hi vītarāgesu,

    dinnaṃ hoti mahapphalaṃ.


    Tiṇadosāni khettāni,

    dosadosā ayaṃ pajā;

    Tasmā hi vītadosesu,

    dinnaṃ hoti mahapphalaṃ.


    Tiṇadosāni khettāni,

    mohadosā ayaṃ pajā;

    Tasmā hi vītamohesu,

    dinnaṃ hoti mahapphalaṃ.


    Tiṇadosāni khettāni,

    icchādosā ayaṃ pajā;

    Tasmā hi vigaticchesu,

    dinnaṃ hoti mahapphalaṃ.


Taṇhāvaggo catuvīsatimo.

Bhikkhuvagga
Pañca­bhik­khu­vatthu

    Cakkhunā saṃvaro sādhu,

    sādhu sotena saṃvaro;

    Ghānena saṃvaro sādhu,

    sādhu jivhāya saṃvaro.


    Kāyena saṃvaro sādhu,

    sādhu vācāya saṃvaro;

    Manasā saṃvaro sādhu,

    sādhu sabbattha saṃvaro;

    Sabbattha saṃvuto bhikkhu,

    sabbadukkhā pamuccati.


Haṃ­saghāta­ka­bhik­khu­vatthu

    Hatthasaṃyato pādasaṃyato,

    Vācāsaṃyato saṃyatuttamo;

    Ajjhattarato samāhito,

    Eko santusito tamāhu bhikkhuṃ.


Kokālikavatthu

    Yo mukhasaṃyato bhikkhu,

    mantabhāṇī anuddhato;

    Atthaṃ dhammañca dīpeti,

    madhuraṃ tassa bhāsitaṃ.


Dhammā­rāmat­thera­vatthu

    Dhammārāmo dhammarato,

    dhammaṃ anuvicintayaṃ;

    Dhammaṃ anussaraṃ bhikkhu,

    saddhammā na parihāyati.


Vipak­kha­sevaka­bhik­khu­vatthu

    Salābhaṃ nātimaññeyya,

    nāññesaṃ pihayaṃ care;

    Aññesaṃ pihayaṃ bhikkhu,

    samādhiṃ nādhigacchati.


    Appalābhopi ce bhikkhu,

    salābhaṃ nātimaññati;

    Taṃ ve devā pasaṃsanti,

    suddhājīviṃ atanditaṃ.


Pañcag­gadāya­kab­rāhma­ṇa­vatthu

    Sabbaso nāmarūpasmiṃ,

    yassa natthi mamāyitaṃ;

    Asatā ca na socati,

    sa ve “bhikkhū”ti vuccati.


Sam­bahu­la­bhik­khu­vatthu

    Mettāvihārī yo bhikkhu,

    pasanno buddhasāsane;

    Adhigacche padaṃ santaṃ,

    saṅ­khā­rū­pasa­maṃ sukhaṃ.


    Siñca bhikkhu imaṃ nāvaṃ,

    sittā te lahumessati;

    Chetvā rāgañca dosañca,

    tato nibbānamehisi.


    Pañca chinde pañca jahe,

    pañca cuttari bhāvaye;

    Pañca saṅgātigo bhikkhu,

    “ oghatiṇṇo”ti vuccati.


    Jhāya bhikkhu mā pamādo,

    Mā te kāmaguṇe ramessu cittaṃ;

    Mā lohaguḷaṃ gilī pamatto,

    Mā kandi “dukkhamidan”ti dayhamāno.


    Natthi jhānaṃ apaññassa,

    paññā natthi ajhāyato;

    Yamhi jhānañca paññā ca,

    sa ve nibbānasantike.


    Suññāgāraṃ paviṭṭhassa,

    santacittassa bhikkhuno;

    Amānusī rati hoti,

    sammā dhammaṃ vipassato.


    Yato yato sammasati,

    khandhānaṃ udayabbayaṃ;

    Labhatī pītipāmojjaṃ,

    amataṃ taṃ vijānataṃ.


    Tatrāyamādi bhavati,

    idha paññassa bhikkhuno;

    Indriyagutti santuṭṭhi,

    pātimokkhe ca saṃvaro.


    Mitte bhajassu kalyāṇe,

    suddhājīve atandite;

    Paṭi­san­thā­ra­vut­yassa,

    ācārakusalo siyā;

    Tato pāmojjabahulo,

    dukkhassantaṃ karissati.


Pañca­sata­bhik­khu­vatthu

    Vassikā viya pupphāni,

    maddavāni pamuñcati;

    Evaṃ rāgañca dosañca,

    vippamuñcetha bhikkhavo.


Santa­kā­yat­thera­vatthu

    Santakāyo santavāco,

    santavā susamāhito;

    Vantalokāmiso bhikkhu,

    “ upasanto”ti vuccati.


­Naṅga­la­kulat­thera­vatthu

    Attanā codayattānaṃ,

    paṭimaṃsetha attanā;

    So attagutto satimā,

    sukhaṃ bhikkhu vihāhisi.


    Attā hi attano nātho,

    ko hi nātho paro siyā;

    Attā hi attano gati,

    tasmā saṃ­ya­ma­mattānaṃ;

    Assaṃ bhadraṃva vāṇijo.


Vakka­lit­thera­vatthu

    Pāmojjabahulo bhikkhu,

    pasanno buddhasāsane;

    Adhigacche padaṃ santaṃ,

    saṅ­khā­rū­pasa­maṃ sukhaṃ.


Sumana­sā­maṇe­ravat­thu

    Yo have daharo bhikkhu,

    yuñjati buddhasāsane;

    Somaṃ lokaṃ pabhāseti,

    abbhā muttova candimā.


Bhikkhuvaggo pañcavīsatimo.

Brāhmaṇavagga
Pasāda­bahulab­rāhma­ṇa­vatthu

    Chinda sotaṃ parakkamma,

    kāme panuda brāhmaṇa;

    Saṅkhārānaṃ khayaṃ ñatvā,

    akataññūsi brāhmaṇa.


Sam­bahu­la­bhik­khu­vatthu

    Yadā dvayesu dhammesu,

    pāragū hoti brāhmaṇo;

    Athassa sabbe saṃyogā,

    atthaṃ gacchanti jānato.


Māravatthu

    Yassa pāraṃ apāraṃ vā,

    pārāpāraṃ na vijjati;

    Vītaddaraṃ visaṃyuttaṃ,

    tamahaṃ brūmi brāhmaṇaṃ.


Aññata­rab­rāhma­ṇa­vatthu

    Jhāyiṃ virajamāsīnaṃ,

    kata­kicca­ma­nāsa­vaṃ;

    Uttamat­tha­manup­pattaṃ,

    tamahaṃ brūmi brāhmaṇaṃ.


Ānandat­thera­vatthu

    Divā tapati ādicco,

    rattimābhāti candimā;

    Sannaddho khattiyo tapati,

    jhāyī tapati brāhmaṇo;

    Atha sabba­maho­rattiṃ,

    buddho tapati tejasā.


Aññata­rab­rāhma­ṇa­pabba­ji­ta­vatthu

    Bāhitapāpoti brāhmaṇo,

    Samacariyā samaṇoti vuccati;

    Pabbā­ja­yamattano malaṃ,

    Tasmā “pabbajito”ti vuccati.


Sāri­puttat­thera­vatthu

    Na brāhmaṇassa pahareyya,

    nāssa muñcetha brāhmaṇo;

    Dhī brāhmaṇassa hantāraṃ,

    tato dhī yassa muñcati.


    Na brāhma­ṇas­seta­da­kiñci seyyo,

    Yadā nisedho manaso piyehi;

    Yato yato hiṃsamano nivattati,

    Tato tato sammatimeva dukkhaṃ.


Mahā­pajā­pati­gotamī­vatthu

    Yassa kāyena vācāya,

    manasā natthi dukkaṭaṃ;

    Saṃvutaṃ tīhi ṭhānehi,

    tamahaṃ brūmi brāhmaṇaṃ.


Sāri­puttat­thera­vatthu

    Yamhā dhammaṃ vijāneyya,

    sammā­sambud­dha­desitaṃ;

    Sakkaccaṃ taṃ namasseyya,

    aggihuttaṃva brāhmaṇo.


Jaṭilab­rāhma­ṇa­vatthu

    Na jaṭāhi na gottena,

    na jaccā hoti brāhmaṇo;

    Yamhi saccañca dhammo ca,

    so sucī so ca brāhmaṇo.


Kuhakab­rāhma­ṇa­vatthu

    Kiṃ te jaṭāhi dummedha,

    kiṃ te ajinasāṭiyā;

    Abbhantaraṃ te gahanaṃ,

    bāhiraṃ parimajjasi.


Kisā­gotamī­vatthu

    Paṃsu­kūla­dharaṃ jantuṃ,

    kisaṃ dhama­ni­san­tha­taṃ;

    Ekaṃ vanasmiṃ jhāyantaṃ,

    tamahaṃ brūmi brāhmaṇaṃ.


Ekab­rāhma­ṇa­vatthu

    Na cāhaṃ brāhmaṇaṃ brūmi,

    yonijaṃ mattisambhavaṃ;

    Bhovādi nāma so hoti,

    sace hoti sakiñcano;

    Akiñcanaṃ anādānaṃ,

    tamahaṃ brūmi brāhmaṇaṃ.


Ugga­sena­seṭṭhi­putta­vatthu

    Sabba­saṃ­yoja­naṃ chetvā,

    yo ve na paritassati;

    Saṅgātigaṃ visaṃyuttaṃ,

    tamahaṃ brūmi brāhmaṇaṃ.


Dveb­rāhma­ṇa­vatthu

    Chetvā naddhiṃ varattañca,

    sandānaṃ sahanukkamaṃ;

    Ukkhitta­pali­ghaṃ buddhaṃ,

    tamahaṃ brūmi brāhmaṇaṃ.


Akkosa­ka­bhārad­vā­javat­thu

    Akkosaṃ vadhabandhañca,

    aduṭṭho yo titikkhati;

    Khantībalaṃ balānīkaṃ,

    tamahaṃ brūmi brāhmaṇaṃ.


Sāri­puttat­thera­vatthu

    Akkodhanaṃ vatavantaṃ,

    sīlavantaṃ anussadaṃ;

    Dantaṃ antimasārīraṃ,

    tamahaṃ brūmi brāhmaṇaṃ.


Uppa­lavaṇṇāt­therī­vatthu

    Vāri pok­kha­ra­pat­teva,

    āraggeriva sāsapo;

    Yo na limpati kāmesu,

    tamahaṃ brūmi brāhmaṇaṃ.


Aññata­rab­rāhma­ṇa­vatthu

    Yo dukkhassa pajānāti,

    idheva khayamattano;

    Pannabhāraṃ visaṃyuttaṃ,

    tamahaṃ brūmi brāhmaṇaṃ.


Khemā­bhik­khu­nī­vatthu

    Gambhīrapaññaṃ medhāviṃ,

    maggāmaggassa kovidaṃ;

    Uttamat­tha­manup­pattaṃ,

    tamahaṃ brūmi brāhmaṇaṃ.


­Pabbhā­ra­vāsitis­sat­thera­vatthu

    Asaṃsaṭṭhaṃ gahaṭṭhehi,

    anāgārehi cūbhayaṃ;

    Anoka­sā­ri­map­pic­chaṃ,

    tamahaṃ brūmi brāhmaṇaṃ.


Aññata­ra­bhik­khu­vatthu

    Nidhāya daṇḍaṃ bhūtesu,

    tasesu thāvaresu ca;

    Yo na hanti na ghāteti,

    tamahaṃ brūmi brāhmaṇaṃ.


Sāma­ṇerā­naṃ­vat­thu

    Aviruddhaṃ viruddhesu,

    attadaṇḍesu nibbutaṃ;

    Sādānesu anādānaṃ,

    tamahaṃ brūmi brāhmaṇaṃ.


Mahā­pantha­kat­thera­vatthu

    Yassa rāgo ca doso ca,

    māno makkho ca pātito;

    Sāsaporiva āraggā,

    tamahaṃ brūmi brāhmaṇaṃ.


Pilinda­vacchat­thera­vatthu

    Akakkasaṃ viññāpaniṃ,

    giraṃ saccamudīraye;

    Yāya nābhisaje kañci,

    tamahaṃ brūmi brāhmaṇaṃ.


Aññata­rat­thera­vatthu

    Yodha dīghaṃ va rassaṃ vā,

    aṇuṃ thūlaṃ subhāsubhaṃ;

    Loke adinnaṃ nādiyati,

    tamahaṃ brūmi brāhmaṇaṃ.


Sāri­puttat­thera­vatthu

    Āsā yassa na vijjanti,

    asmiṃ loke paramhi ca;

    Nirāsāsaṃ visaṃyuttaṃ,

    tamahaṃ brūmi brāhmaṇaṃ.


­Mahā­mog­gallā­nat­thera­vatthu

    Yassālayā na vijjanti,

    aññāya akathaṅkathī;

    Ama­togadha­manup­pattaṃ,

    tamahaṃ brūmi brāhmaṇaṃ.


Revatat­thera­vatthu

    Yodha puññañca pāpañca,

    ubho saṅgamupaccagā;

    Asokaṃ virajaṃ suddhaṃ,

    tamahaṃ brūmi brāhmaṇaṃ.


Candā­bhat­thera­vatthu

    Candaṃva vimalaṃ suddhaṃ,

    vippa­sanna­ma­nāvi­laṃ;

    Nandī­bhava­parik­khī­ṇaṃ,

    tamahaṃ brūmi brāhmaṇaṃ.


Sīvalit­thera­vatthu

    Yomaṃ palipathaṃ duggaṃ,

    saṃsāraṃ mohamaccagā;

    Tiṇṇo pāraṅgato jhāyī,

    anejo akathaṃkathī;

    Anupādāya nibbuto,

    tamahaṃ brūmi brāhmaṇaṃ.


Sun­dara­samud­dat­thera­vatthu

    Yodha kāme pahantvāna,

    anāgāro paribbaje;

    Kāmabha­va­parik­khī­ṇaṃ,

    tamahaṃ brūmi brāhmaṇaṃ.


Jaṭilat­thera­vatthu

    Yodha taṇhaṃ pahantvāna,

    anāgāro paribbaje;

    Taṇhā­bhava­parik­khī­ṇaṃ,

    tamahaṃ brūmi brāhmaṇaṃ.


Jotikat­thera­vatthu

    Yodha taṇhaṃ pahantvāna,

    anāgāro paribbaje;

    Taṇhā­bhava­parik­khī­ṇaṃ,

    tamahaṃ brūmi brāhmaṇaṃ.


Naṭa­putta­kat­thera­vatthu

    Hitvā mānusakaṃ yogaṃ,

    dibbaṃ yogaṃ upaccagā;

    Sabba­yoga­visaṃ­yuttaṃ,

    tamahaṃ brūmi brāhmaṇaṃ.


Naṭa­putta­kat­thera­vatthu

    Hitvā ratiñca aratiñca,

    sītibhūtaṃ nirūpadhiṃ;

    Sabba­lo­kā­bhi­bhuṃ vīraṃ,

    tamahaṃ brūmi brāhmaṇaṃ.


Vaṅ­gīsat­thera­vatthu

    Cutiṃ yo vedi sattānaṃ,

    upapattiñca sabbaso;

    Asattaṃ sugataṃ buddhaṃ,

    tamahaṃ brūmi brāhmaṇaṃ.


    Yassa gatiṃ na jānanti,

    devā gandhab­ba­mānusā;

    Khīṇāsavaṃ arahantaṃ,

    tamahaṃ brūmi brāhmaṇaṃ.


Dhamma­dinnāt­therī­vatthu

    Yassa pure ca pacchā ca,

    majjhe ca natthi kiñcanaṃ;

    Akiñcanaṃ anādānaṃ,

    tamahaṃ brūmi brāhmaṇaṃ.


Aṅguli­mālat­thera­vatthu

    Usabhaṃ pavaraṃ vīraṃ,

    mahesiṃ vijitāvinaṃ;

    Anejaṃ nhātakaṃ buddhaṃ,

    tamahaṃ brūmi brāhmaṇaṃ.


Deva­hitab­rāhma­ṇa­vatthu

    Pubbenivāsaṃ yo vedi,

    saggāpāyañca passati;

    Atho jātikkhayaṃ patto,

    abhiññāvosito muni;

    Sabba­vosita­vosānaṃ,

    tamahaṃ brūmi brāhmaṇaṃ.


Brāhmaṇavaggo chabbīsatimo.


Ettāvatā sabbapaṭhame yamakavagge cuddasa vatthūni,
appamādavagge nava,
ittavagge nava,
pupphavagge dvādasa,
bālavagge pannarasa,
paṇḍitavaggeekādasa,
arahantavagge dasa,
sahassavagge cuddasa,
pāpavagge dvādasa,
aṇḍavagge ekādasa,
jarāvagge nava,
attavagge dasa,
lokavagge ekādasa,
uddhavagge nava,
sukhavagge aṭṭha,
piyavagge nava,
kodhavagge aṭṭha,
malavaggedvādasa,
dhammaṭ­ṭha­vagge dasa,
maggavagge dvādasa,
pakiṇṇakavagge nava,
irayavagge nava,
nāgavagge aṭṭha,
taṇhāvagge dvādasa,
bhikkhuvagge dvādasa,
rāhmaṇavagge cattālīsāti pañcādhikāni tīṇi vatthusatāni.


    Sate­vīsa­catus­satā,

    catu­sacca­vibhā­vinā;

    Satattayañca vatthūnaṃ,

    pañcādhikaṃ samuṭṭhitāti.


    Yamakappamādo cittaṃ,

    pupphaṃ bālena paṇḍito;

    Arahanto sahassañca,

    pāpaṃ daṇḍena te dasa.


    Jarā attā ca loko ca,

    buddho sukhaṃ piyena ca;

    Kodho malañca dhammaṭṭho,

    maggavaggena vīsati.


    Pakiṇṇaṃ nirayo nāgo,

    taṇhā bhikkhu ca brāhmaṇo;

    Ete chabbīsati vaggā,

    desi­tādicca­bandhunā.


    Yamake vīsati gāthā,

    appamādamhi dvādasa;

    Ekādasa cittavagge,

    pupphavaggamhi soḷasa.


    Bāle ca soḷasa gāthā,

    paṇḍitamhi catuddasa;

    Arahante dasa gāthā,

    sahasse honti soḷasa.


    Terasa pāpavaggamhi,

    daṇḍamhi dasa satta ca;

    Ekādasa jarā vagge,

    attavaggamhi tā dasa.


    Dvādasa lokavaggamhi,

    buddhavaggamhi ṭhārasa;

    Sukhe ca piyavagge ca,

    gāthāyo honti dvādasa.


    Cuddasa kodhavaggamhi,

    mala­vagge­kavī­sati;

    Sattarasa ca dhammaṭṭhe,

    maggavagge sattarasa.


    Pakiṇṇe soḷasa gāthā,

    niraye nāge ca cuddasa;

    Chabbīsa taṇhāvaggamhi,

    tevīsa bhikkhuvaggikā.


    Ekatā­līsa­gāthāyo,

    brāhmaṇe vaggamuttame;

    Gāthāsatāni cattāri,

    tevīsa ca punāpare;

    Dhammapade nipātamhi,

    desi­tādicca­bandhu­nāti.


Dhammapadapāḷi samattā.


Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script.
Edited and published by The M.
. Maniratana Bunnag Dhamma Society Fund,
2005.
Based on the digital edition of the Chaṭṭha Saṅgāyana published by the Vipassana Research Institute,
with corrections and proofreading by the Dhamma Society.


Prepared for SuttaCentral by Blake Walshe and Bhikkhu Sujato.



