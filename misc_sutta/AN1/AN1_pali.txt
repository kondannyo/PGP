ekakanipātapāḷi

  1. rūpādivaggo
  2. nīvaraṇappahānavaggo
  3. akammaniyavaggo
  4. adantavaggo
  5. paṇihitācchavaggo
  6. accharāsaṅghātavaggo
  7. vīriyārambhādivaggo
  8. kalyāṇamittādivaggo
  9. pamādādivaggo
  10. dutiyapamādādivaggo
  11. adhammavaggo
  12. anāpattivaggo
  13. ekapuggalavaggo
  14. etadaggavaggo
    1. paṭhamavaggo (AN 1.188-197)
    2. dutiyavaggo (AN 1.198-208)
    3. tatiyavaggo (AN 1.209-218)
    4. catutthavaggo (AN 1.219-234)
    5. pañcamavaggo (AN 1.235-247)
    6. chaṭṭhavaggo (AN 1.248-257)
    7. sattamavaggo (AN 1.258-267)
    1. paṭhamavaggo (AN 1.268-277)
    2. dutiyavaggo (AN 1.278-285-286)
    3. tatiyavaggo (AN 1.287-294-295)
    1. paṭhamavaggo (AN 1.296-297)
    2. dutiyavaggo (AN 1.298-307)
    3. tatiyavaggo (AN 1.308-321)
    4. catutthavaggo (AN 1.322-363-365)
  17. pasādakaradhammavaggo
  18. aparāccharāsaṅghātavaggo
  19. kāyagatāsativaggo
  20. amatavaggo

  1.  rūpādivaggo
1.
evaṁ me sutaṁ — ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.
tatra kho bhagavā bhikkhū āmantesi — “bhikkhavo”ti.
“bhadante”ti te bhikkhū bhagavato paccassosuṁ.
bhagavā etadavoca —

“nāhaṁ, bhikkhave, aññaṁ ekarūpampi samanupassāmi yaṁ evaṁ purisassa cittaṁ pariyādāya tiṭṭhati yathayidaṁ, bhikkhave, itthirūpaṁ.
itthirūpaṁ, bhikkhave, purisassa cittaṁ pariyādāya tiṭṭhatī”ti. paṭhamaṁ.

2.
“nāhaṁ, bhikkhave, aññaṁ ekasaddampi samanupassāmi yaṁ evaṁ purisassa cittaṁ pariyādāya tiṭṭhati yathayidaṁ, bhikkhave, itthisaddo.
itthisaddo, bhikkhave, purisassa cittaṁ pariyādāya tiṭṭhatī”ti. dutiyaṁ.

3.
“nāhaṁ, bhikkhave, aññaṁ ekagandhampi samanupassāmi yaṁ evaṁ purisassa cittaṁ pariyādāya tiṭṭhati yathayidaṁ, bhikkhave, itthigandho.
itthigandho, bhikkhave, purisassa cittaṁ pariyādāya tiṭṭhatī”ti. tatiyaṁ.

4.
“nāhaṁ, bhikkhave, aññaṁ ekarasampi samanupassāmi yaṁ evaṁ purisassa cittaṁ pariyādāya tiṭṭhati yathayidaṁ, bhikkhave, itthiraso.
itthiraso, bhikkhave, purisassa cittaṁ pariyādāya tiṭṭhatī”ti. catutthaṁ.

5.
“nāhaṁ, bhikkhave, aññaṁ ekaphoṭṭhabbampi samanupassāmi yaṁ evaṁ purisassa cittaṁ pariyādāya tiṭṭhati yathayidaṁ, bhikkhave, itthiphoṭṭhabbo.
itthiphoṭṭhabbo, bhikkhave, purisassa cittaṁ pariyādāya tiṭṭhatī”ti. pañcamaṁ.

6.
“nāhaṁ, bhikkhave, aññaṁ ekarūpampi samanupassāmi yaṁ evaṁ itthiyā cittaṁ pariyādāya tiṭṭhati yathayidaṁ, bhikkhave, purisarūpaṁ.
purisarūpaṁ, bhikkhave, itthiyā cittaṁ pariyādāya tiṭṭhatī”ti. chaṭṭhaṁ.

7.
“nāhaṁ, bhikkhave, aññaṁ ekasaddampi samanupassāmi yaṁ evaṁ itthiyā cittaṁ pariyādāya tiṭṭhati yathayidaṁ, bhikkhave, purisasaddo.
purisasaddo, bhikkhave, itthiyā cittaṁ pariyādāya tiṭṭhatī”ti. sattamaṁ.

8.
“nāhaṁ, bhikkhave, aññaṁ ekagandhampi samanupassāmi yaṁ evaṁ itthiyā cittaṁ pariyādāya tiṭṭhati yathayidaṁ, bhikkhave, purisagandho.
purisagandho, bhikkhave, itthiyā cittaṁ pariyādāya tiṭṭhatī”ti. aṭṭhamaṁ.

9.
“nāhaṁ, bhikkhave, aññaṁ ekarasampi samanupassāmi yaṁ evaṁ itthiyā cittaṁ pariyādāya tiṭṭhati yathayidaṁ, bhikkhave, purisaraso.
purisaraso, bhikkhave, itthiyā cittaṁ pariyādāya tiṭṭhatī”ti. navamaṁ.

10.
“nāhaṁ, bhikkhave, aññaṁ ekaphoṭṭhabbampi samanupassāmi yaṁ evaṁ itthiyā cittaṁ pariyādāya tiṭṭhati yathayidaṁ, bhikkhave, purisaphoṭṭhabbo.
purisaphoṭṭhabbo, bhikkhave, itthiyā cittaṁ pariyādāya tiṭṭhatī”ti. dasamaṁ.

rūpādivaggo paṭhamo.
  2. nīvaraṇappahānavaggo

11.
“nāhaṁ, bhikkhave, aññaṁ ekadhammampi samanupassāmi yena anuppanno vā kāmacchando uppajjati uppanno vā kāmacchando bhiyyobhāvāya vepullāya saṁvattati yathayidaṁ, bhikkhave, subhanimittaṁ.
subhanimittaṁ, bhikkhave, ayoniso manasi karoto anuppanno ceva kāmacchando uppajjati uppanno ca kāmacchando bhiyyobhāvāya vepullāya saṁvattatī”ti. paṭhamaṁ.

12.
“nāhaṁ, bhikkhave, aññaṁ ekadhammampi samanupassāmi yena anuppanno vā byāpādo uppajjati uppanno vā byāpādo bhiyyobhāvāya vepullāya saṁvattati yathayidaṁ, bhikkhave, paṭighanimittaṁ.
paṭighanimittaṁ, bhikkhave, ayoniso manasi karoto anuppanno ceva byāpādo uppajjati uppanno ca byāpādo bhiyyobhāvāya vepullāya saṁvattatī”ti. dutiyaṁ.

13.
“nāhaṁ, bhikkhave, aññaṁ ekadhammampi samanupassāmi yena anuppannaṁ vā thinamiddhaṁ uppajjati uppannaṁ vā thinamiddhaṁ bhiyyobhāvāya vepullāya saṁvattati yathayidaṁ, bhikkhave, arati tandī vijambhitā bhattasammado cetaso ca līnattaṁ.
līnacittassa, bhikkhave, anuppannañceva thinamiddhaṁ uppajjati uppannañca thinamiddhaṁ bhiyyobhāvāya vepullāya saṁvattatī”ti. tatiyaṁ.

14.
“nāhaṁ, bhikkhave, aññaṁ ekadhammampi samanupassāmi yena anuppannaṁ vā uddhaccakukkuccaṁ uppajjati uppannaṁ vā uddhaccakukkuccaṁ bhiyyobhāvāya vepullāya saṁvattati yathayidaṁ, bhikkhave, cetaso avūpasamo.
avūpasantacittassa, bhikkhave, anuppannañceva uddhaccakukkuccaṁ uppajjati uppannañca uddhaccakukkuccaṁ bhiyyobhāvāya vepullāya saṁvattatī”ti. catutthaṁ.

15.
“nāhaṁ, bhikkhave, aññaṁ ekadhammampi samanupassāmi yena anuppannā vā vicikicchā uppajjati uppannā vā vicikicchā bhiyyobhāvāya vepullāya saṁvattati yathayidaṁ, bhikkhave, ayonisomanasikāro.
ayoniso, bhikkhave, manasi karoto anuppannā ceva vicikicchā uppajjati uppannā ca vicikicchā bhiyyobhāvāya vepullāya saṁvattatī”ti. pañcamaṁ.

16.
“nāhaṁ, bhikkhave, aññaṁ ekadhammampi samanupassāmi yena anuppanno vā kāmacchando nuppajjati uppanno vā kāmacchando pahīyati yathayidaṁ, bhikkhave, asubhanimittaṁ.
asubhanimittaṁ, bhikkhave, yoniso manasi karoto anuppanno ceva kāmacchando nuppajjati uppanno ca kāmacchando pahīyatī”ti. chaṭṭhaṁ.

17.
“nāhaṁ, bhikkhave, aññaṁ ekadhammampi samanupassāmi yena anuppanno vā byāpādo nuppajjati uppanno vā byāpādo pahīyati yathayidaṁ, bhikkhave, mettā cetovimutti.
mettaṁ, bhikkhave, cetovimuttiṁ yoniso manasi karoto anuppanno ceva byāpādo nuppajjati uppanno ca byāpādo pahīyatī”ti. sattamaṁ.

18.
“nāhaṁ, bhikkhave, aññaṁ ekadhammampi samanupassāmi yena anuppannaṁ vā thinamiddhaṁ nuppajjati uppannaṁ vā thinamiddhaṁ pahīyati yathayidaṁ, bhikkhave, ārambhadhātu nikkamadhātu parakkamadhātu.
āraddhavīriyassa, bhikkhave, anuppannañceva thinamiddhaṁ nuppajjati uppannañca thinamiddhaṁ pahīyatī”ti. aṭṭhamaṁ.

19.
“nāhaṁ, bhikkhave, aññaṁ ekadhammampi samanupassāmi yena anuppannaṁ vā uddhaccakukkuccaṁ nuppajjati uppannaṁ vā uddhaccakukkuccaṁ pahīyati yathayidaṁ, bhikkhave, cetaso vūpasamo.
vūpasantacittassa, bhikkhave, anuppannañceva uddhaccakukkuccaṁ nuppajjati uppannañca uddhaccakukkuccaṁ pahīyatī”ti. navamaṁ.

20.
“nāhaṁ, bhikkhave, aññaṁ ekadhammampi samanupassāmi yena anuppannā vā vicikicchā nuppajjati uppannā vā vicikicchā pahīyati yathayidaṁ, bhikkhave, yonisomanasikāro.
yoniso, bhikkhave, manasi karoto anuppannā ceva vicikicchā nuppajjati uppannā ca vicikicchā pahīyatī”ti. dasamaṁ.

nīvaraṇappahānavaggo dutiyo.
  3. akammaniyavaggo

21.
“nāhaṁ, bhikkhave, aññaṁ ekadhammampi samanupassāmi yaṁ evaṁ abhāvitaṁ akammaniyaṁ hoti yathayidaṁ, bhikkhave, cittaṁ.
cittaṁ, bhikkhave, abhāvitaṁ akammaniyaṁ hotī”ti. paṭhamaṁ.

22.
“nāhaṁ, bhikkhave, aññaṁ ekadhammampi samanupassāmi yaṁ evaṁ bhāvitaṁ kammaniyaṁ hoti yathayidaṁ, bhikkhave, cittaṁ.
cittaṁ, bhikkhave, bhāvitaṁ kammaniyaṁ hotī”ti. dutiyaṁ.

23.
“nāhaṁ, bhikkhave, aññaṁ ekadhammampi samanupassāmi yaṁ evaṁ abhāvitaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, abhāvitaṁ mahato anatthāya saṁvattatī”ti. tatiyaṁ.

24.
“nāhaṁ, bhikkhave, aññaṁ ekadhammampi samanupassāmi yaṁ evaṁ bhāvitaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, bhāvitaṁ mahato atthāya saṁvattatī”ti. catutthaṁ.

25.
“nāhaṁ, bhikkhave, aññaṁ ekadhammampi samanupassāmi yaṁ evaṁ abhāvitaṁ apātubhūtaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, abhāvitaṁ apātubhūtaṁ mahato anatthāya saṁvattatī”ti. pañcamaṁ.

26.
“nāhaṁ, bhikkhave, aññaṁ ekadhammampi samanupassāmi yaṁ evaṁ bhāvitaṁ pātubhūtaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, bhāvitaṁ pātubhūtaṁ mahato atthāya saṁvattatī”ti. chaṭṭhaṁ.

27.
“nāhaṁ, bhikkhave, aññaṁ ekadhammampi samanupassāmi yaṁ evaṁ abhāvitaṁ abahulīkataṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, abhāvitaṁ abahulīkataṁ mahato anatthāya saṁvattatī”ti. sattamaṁ.

28.
“nāhaṁ, bhikkhave, aññaṁ ekadhammampi samanupassāmi yaṁ evaṁ bhāvitaṁ bahulīkataṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, bhāvitaṁ bahulīkataṁ mahato atthāya saṁvattatī”ti. aṭṭhamaṁ.

29.
“nāhaṁ, bhikkhave, aññaṁ ekadhammampi samanupassāmi yaṁ evaṁ abhāvitaṁ abahulīkataṁ dukkhādhivahaṁ hoti yathayidaṁ, bhikkhave, cittaṁ.
cittaṁ, bhikkhave, abhāvitaṁ abahulīkataṁ dukkhādhivahaṁ hotī”ti. navamaṁ.

30.
“nāhaṁ, bhikkhave, aññaṁ ekadhammampi samanupassāmi yaṁ evaṁ bhāvitaṁ bahulīkataṁ sukhādhivahaṁ hoti yathayidaṁ, bhikkhave, cittaṁ.
cittaṁ, bhikkhave, bhāvitaṁ bahulīkataṁ sukhādhivahaṁ hotī”ti. dasamaṁ.

akammaniyavaggo tatiyo.
4. adantavaggo

31.
“nāhaṁ, bhikkhave, aññaṁ ekadhammampi samanupassāmi yaṁ evaṁ adantaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, adantaṁ mahato anatthāya saṁvattatī”ti. paṭhamaṁ.

32.
“nāhaṁ, bhikkhave, aññaṁ ekadhammampi samanupassāmi yaṁ evaṁ dantaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, dantaṁ mahato atthāya saṁvattatī”ti. dutiyaṁ.

33.
“nāhaṁ, bhikkhave, aññaṁ ekadhammampi samanupassāmi yaṁ evaṁ aguttaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, aguttaṁ mahato anatthāya saṁvattatī”ti. tatiyaṁ.

34.
“nāhaṁ, bhikkhave, aññaṁ ekadhammampi samanupassāmi yaṁ evaṁ guttaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, guttaṁ mahato atthāya saṁvattatī”ti. catutthaṁ.

35.
“nāhaṁ, bhikkhave, aññaṁ ekadhammampi samanupassāmi yaṁ evaṁ arakkhitaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, arakkhitaṁ mahato anatthāya saṁvattatī”ti. pañcamaṁ.

36.
“nāhaṁ, bhikkhave, aññaṁ ekadhammampi samanupassāmi yaṁ evaṁ rakkhitaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, rakkhitaṁ mahato atthāya saṁvattatī”ti. chaṭṭhaṁ.

37.
“nāhaṁ, bhikkhave, aññaṁ ekadhammampi samanupassāmi yaṁ evaṁ asaṁvutaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, asaṁvutaṁ mahato anatthāya saṁvattatī”ti. sattamaṁ.

38.
“nāhaṁ, bhikkhave, aññaṁ ekadhammampi samanupassāmi yaṁ evaṁ saṁvutaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, saṁvutaṁ mahato atthāya saṁvattatī”ti. aṭṭhamaṁ.

39.
“nāhaṁ, bhikkhave, aññaṁ ekadhammampi samanupassāmi yaṁ evaṁ adantaṁ aguttaṁ arakkhitaṁ asaṁvutaṁ mahato anatthāya saṁvattati yathayidaṁ, bhikkhave, cittaṁ.
cittaṁ, bhikkhave, adantaṁ aguttaṁ arakkhitaṁ asaṁvutaṁ mahato anatthāya saṁvattatī”ti. navamaṁ.

40.
“nāhaṁ, bhikkhave, aññaṁ ekadhammampi samanupassāmi yaṁ evaṁ dantaṁ guttaṁ rakkhitaṁ saṁvutaṁ mahato atthāya saṁvattati yathayidaṁ, bhikkhave, cittaṁ.
cittaṁ, bhikkhave, dantaṁ guttaṁ rakkhitaṁ saṁvutaṁ mahato atthāya saṁvattatī”ti. dasamaṁ.

adantavaggo catuttho.
5. paṇihitācchavaggo

41.
“seyyathāpi, bhikkhave, sālisūkaṁ vā yavasūkaṁ vā micchāpaṇihitaṁ hatthena vā pādena vā akkantaṁ hatthaṁ vā pādaṁ vā bhecchati lohitaṁ vā uppādessatīti netaṁ ṭhānaṁ vijjati.
taṁ kissa hetu? micchāpaṇihitattā, bhikkhave, sūkassa.
evamevaṁ kho, bhikkhave, so vata bhikkhu micchāpaṇihitena cittena avijjaṁ bhecchati, vijjaṁ uppādessati, nibbānaṁ sacchikarissatīti netaṁ ṭhānaṁ vijjati.
taṁ kissa hetu? micchāpaṇihitattā, bhikkhave, cittassā”ti. paṭhamaṁ.

42.
“seyyathāpi, bhikkhave, sālisūkaṁ vā yavasūkaṁ vā sammāpaṇihitaṁ hatthena vā pādena vā akkantaṁ hatthaṁ vā pādaṁ vā bhecchati lohitaṁ vā uppādessatīti ṭhānametaṁ vijjati.
taṁ kissa hetu? sammāpaṇihitattā, bhikkhave, sūkassa.
evamevaṁ kho, bhikkhave, so vata bhikkhu sammāpaṇihitena cittena avijjaṁ bhecchati, vijjaṁ uppādessati, nibbānaṁ sacchikarissatīti ṭhānametaṁ vijjati.
taṁ kissa hetu? sammāpaṇihitattā, bhikkhave, cittassā”ti. dutiyaṁ.

43.
“idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca pajānāmi — ‘imamhi ce ayaṁ samaye puggalo kālaṁ kareyya, yathābhataṁ nikkhitto evaṁ niraye’.
taṁ kissa hetu? cittaṁ hissa, bhikkhave, paduṭṭhaṁ.
“cetopadosahetu pana, bhikkhave, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti. tatiyaṁ.

44.
“idhāhaṁ, bhikkhave, ekaccaṁ puggalaṁ pasannacittaṁ evaṁ cetasā ceto paricca pajānāmi — ‘imamhi ce ayaṁ samaye puggalo kālaṁ kareyya, yathābhataṁ nikkhitto evaṁ sagge’.
taṁ kissa hetu? cittaṁ hissa, bhikkhave, pasannaṁ.
“cetopasādahetu pana, bhikkhave, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. catutthaṁ.

45.
“seyyathāpi, bhikkhave, udakarahado āvilo luḷito kalalībhūto
tattha cakkhumā puriso tīre ṭhito na passeyya sippisambukampi sakkharakaṭhalampi macchagumbampi carantampi tiṭṭhantampi.
taṁ kissa hetu? āvilattā, bhikkhave, udakassa.
evamevaṁ kho, bhikkhave, so vata bhikkhu āvilena cittena attatthaṁ vā ñassati paratthaṁ vā ñassati ubhayatthaṁ vā ñassati uttariṁ vā manussadhammā alamariyañāṇadassanavisesaṁ sacchikarissatīti netaṁ ṭhānaṁ vijjati.
taṁ kissa hetu? āvilattā, bhikkhave, cittassā”ti. pañcamaṁ.

46.
“seyyathāpi, bhikkhave, udakarahado accho vippasanno anāvilo
tattha cakkhumā puriso tīre ṭhito passeyya sippisambukampi sakkharakaṭhalampi macchagumbampi carantampi tiṭṭhantampi.
taṁ kissa hetu? anāvilattā, bhikkhave, udakassa.
evamevaṁ kho, bhikkhave, so vata bhikkhu anāvilena cittena attatthaṁ vā ñassati paratthaṁ vā ñassati ubhayatthaṁ vā ñassati uttariṁ vā manussadhammā alamariyañāṇadassanavisesaṁ sacchikarissatīti ṭhānametaṁ vijjati.
taṁ kissa hetu? anāvilattā, bhikkhave, cittassā”ti. chaṭṭhaṁ.

47.
“seyyathāpi, bhikkhave, yāni kānici rukkhajātānaṁ phandano tesaṁ aggamakkhāyati yadidaṁ mudutāya ceva kammaññatāya ca.
evamevaṁ kho ahaṁ, bhikkhave, nāññaṁ ekadhammampi samanupassāmi yaṁ evaṁ bhāvitaṁ bahulīkataṁ mudu ca hoti kammaññañca yathayidaṁ cittaṁ.
cittaṁ, bhikkhave, bhāvitaṁ bahulīkataṁ mudu ca hoti kammaññañca hotī”ti. sattamaṁ.

48.
“nāhaṁ, bhikkhave, aññaṁ ekadhammampi samanupassāmi yaṁ evaṁ lahuparivattaṁ yathayidaṁ cittaṁ.
yāvañcidaṁ, bhikkhave, upamāpi na sukarā yāva lahuparivattaṁ cittan”ti. aṭṭhamaṁ.

49.
“pabhassaramidaṁ, bhikkhave, cittaṁ.
tañca kho āgantukehi upakkilesehi upakkiliṭṭhan”ti. navamaṁ.

50.
“pabhassaramidaṁ, bhikkhave, cittaṁ.
tañca kho āgantukehi upakkilesehi vippamuttan”ti. dasamaṁ.

paṇihitācchavaggo pañcamo.
6. accharāsaṅghātavaggo

51.
“pabhassaramidaṁ, bhikkhave, cittaṁ.
tañca kho āgantukehi upakkilesehi upakkiliṭṭhaṁ.
taṁ assutavā puthujjano yathābhūtaṁ nappajānāti.
tasmā ‘assutavato puthujjanassa cittabhāvanā natthī’ti vadāmī”ti. paṭhamaṁ.

52.
“pabhassaramidaṁ, bhikkhave, cittaṁ.
tañca kho āgantukehi upakkilesehi vippamuttaṁ.
taṁ sutavā ariyasāvako yathābhūtaṁ pajānāti.
tasmā ‘sutavato ariyasāvakassa cittabhāvanā atthī’ti vadāmī”ti. dutiyaṁ.

53.
“accharāsaṅghātamattampi ce, bhikkhave, bhikkhu mettācittaṁ āsevati;
ayaṁ vuccati, bhikkhave — ‘bhikkhu arittajjhāno viharati satthusāsanakaro ovādapatikaro, amoghaṁ raṭṭhapiṇḍaṁ bhuñjati’.
ko pana vādo ye naṁ bahulīkarontī”ti! tatiyaṁ.

54.
“accharāsaṅghātamattampi ce, bhikkhave, bhikkhu mettācittaṁ bhāveti;
ayaṁ vuccati, bhikkhave — ‘bhikkhu arittajjhāno viharati satthusāsanakaro ovādapatikaro, amoghaṁ raṭṭhapiṇḍaṁ bhuñjati’.
ko pana vādo ye naṁ bahulīkarontī”ti! catutthaṁ.

55.
“accharāsaṅghātamattampi ce, bhikkhave, bhikkhu mettācittaṁ manasi karoti;
ayaṁ vuccati, bhikkhave — ‘bhikkhu arittajjhāno viharati satthusāsanakaro ovādapatikaro amoghaṁ raṭṭhapiṇḍaṁ bhuñjati’.
ko pana vādo ye naṁ bahulīkarontī”ti! pañcamaṁ.

56.
“ye keci, bhikkhave, dhammā akusalā akusalabhāgiyā akusalapakkhikā, sabbe te manopubbaṅgamā.
mano tesaṁ dhammānaṁ paṭhamaṁ uppajjati, anvadeva akusalā dhammā”ti. chaṭṭhaṁ.

57.
“ye keci, bhikkhave, dhammā kusalā kusalabhāgiyā kusalapakkhikā, sabbe te manopubbaṅgamā.
mano tesaṁ dhammānaṁ paṭhamaṁ uppajjati, anvadeva kusalā dhammā”ti. sattamaṁ.

58.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, pamādo.
pamattassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. aṭṭhamaṁ.

59.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, appamādo.
appamattassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. navamaṁ.

60.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, kosajjaṁ.
kusītassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. dasamaṁ.

accharāsaṅghātavaggo chaṭṭho.
7. vīriyārambhādivaggo

61.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, vīriyārambho.
āraddhavīriyassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. paṭhamaṁ.

62.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, mahicchatā.
mahicchassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. dutiyaṁ.

63.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, appicchatā.
appicchassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. tatiyaṁ.

64.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, asantuṭṭhitā.
asantuṭṭhassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. catutthaṁ.

65.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, santuṭṭhitā.
santuṭṭhassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. pañcamaṁ.

66.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, ayonisomanasikāro.
ayoniso, bhikkhave, manasi karoto anuppannā ceva akusalā dhammā uppajjanti uppannā ca kusalā dhammā parihāyantī”ti. chaṭṭhaṁ.

67.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, yonisomanasikāro.
yoniso, bhikkhave, manasi karoto anuppannā ceva kusalā dhammā uppajjanti uppannā ca akusalā dhammā parihāyantī”ti. sattamaṁ.

68.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, asampajaññaṁ.
asampajānassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. aṭṭhamaṁ.

69.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, sampajaññaṁ.
sampajānassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. navamaṁ.

70.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, pāpamittatā.
pāpamittassa, bhikkhave, anuppannā ceva akusalā dhammā uppajjanti uppannā ca kusalā dhammā parihāyantī”ti. dasamaṁ.

vīriyārambhādivaggo sattamo.
8. kalyāṇamittādivaggo

71.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, kalyāṇamittatā.
kalyāṇamittassa, bhikkhave, anuppannā ceva kusalā dhammā uppajjanti uppannā ca akusalā dhammā parihāyantī”ti. paṭhamaṁ.

72.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā kusalā dhammā parihāyanti yathayidaṁ, bhikkhave, anuyogo akusalānaṁ dhammānaṁ, ananuyogo kusalānaṁ dhammānaṁ.
anuyogā, bhikkhave, akusalānaṁ dhammānaṁ, ananuyogā kusalānaṁ dhammānaṁ anuppannā ceva akusalā dhammā uppajjanti uppannā ca kusalā dhammā parihāyantī”ti. dutiyaṁ.

73.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā akusalā dhammā parihāyanti yathayidaṁ, bhikkhave, anuyogo kusalānaṁ dhammānaṁ, ananuyogo akusalānaṁ dhammānaṁ.
anuyogā, bhikkhave, kusalānaṁ dhammānaṁ, ananuyogā akusalānaṁ dhammānaṁ anuppannā ceva kusalā dhammā uppajjanti uppannā ca akusalā dhammā parihāyantī”ti. tatiyaṁ.

74.
“nāhaṁ, bhikkhave, aññaṁ ekadhammampi samanupassāmi yena anuppannā vā bojjhaṅgā nuppajjanti uppannā vā bojjhaṅgā na bhāvanāpāripūriṁ gacchanti yathayidaṁ, bhikkhave, ayonisomanasikāro.
ayoniso, bhikkhave, manasi karoto anuppannā ceva bojjhaṅgā nuppajjanti uppannā ca bojjhaṅgā na bhāvanāpāripūriṁ gacchantī”ti. catutthaṁ.

75.
“nāhaṁ, bhikkhave, aññaṁ ekadhammampi samanupassāmi yena anuppannā vā bojjhaṅgā uppajjanti uppannā vā bojjhaṅgā bhāvanāpāripūriṁ gacchanti yathayidaṁ, bhikkhave, yonisomanasikāro.
yoniso, bhikkhave, manasi karoto anuppannā ceva bojjhaṅgā uppajjanti uppannā ca bojjhaṅgā bhāvanāpāripūriṁ gacchantī”ti. pañcamaṁ.

76.
“appamattikā esā, bhikkhave, parihāni yadidaṁ ñātiparihāni.
etaṁ patikiṭṭhaṁ, bhikkhave, parihānīnaṁ yadidaṁ paññāparihānī”ti. chaṭṭhaṁ.

77.
“appamattikā esā, bhikkhave, vuddhi yadidaṁ ñātivuddhi.
etadaggaṁ, bhikkhave, vuddhīnaṁ yadidaṁ paññāvuddhi.
tasmātiha, bhikkhave, evaṁ sikkhitabbaṁ — ‘paññāvuddhiyā vaddhissāmā’ti.
evañhi vo, bhikkhave, sikkhitabban”ti. sattamaṁ.

78.
“appamattikā esā, bhikkhave, parihāni yadidaṁ bhogaparihāni.
etaṁ patikiṭṭhaṁ, bhikkhave, parihānīnaṁ yadidaṁ paññāparihānī”ti. aṭṭhamaṁ.

79.
“appamattikā esā, bhikkhave, vuddhi yadidaṁ bhogavuddhi.
etadaggaṁ, bhikkhave, vuddhīnaṁ yadidaṁ paññāvuddhi.
tasmātiha, bhikkhave, evaṁ sikkhitabbaṁ — ‘paññāvuddhiyā vaddhissāmā’ti.
evañhi vo, bhikkhave, sikkhitabban”ti. navamaṁ.

80.
“appamattikā esā, bhikkhave, parihāni yadidaṁ yasoparihāni.
etaṁ patikiṭṭhaṁ, bhikkhave, parihānīnaṁ yadidaṁ paññāparihānī”ti. dasamaṁ.

kalyāṇamittādivaggo aṭṭhamo.
9. pamādādivaggo

81.
“appamattikā esā, bhikkhave, vuddhi yadidaṁ yasovuddhi.
etadaggaṁ, bhikkhave, vuddhīnaṁ yadidaṁ paññāvuddhi.
tasmātiha, bhikkhave, evaṁ sikkhitabbaṁ — ‘paññāvuddhiyā vaddhissāmā’ti.
evañhi vo, bhikkhave, sikkhitabban”ti. paṭhamaṁ.

82.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, pamādo.
pamādo, bhikkhave, mahato anatthāya saṁvattatī”ti. dutiyaṁ.

83.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, appamādo.
appamādo, bhikkhave, mahato atthāya saṁvattatī”ti. tatiyaṁ.

84.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, kosajjaṁ.
kosajjaṁ, bhikkhave, mahato anatthāya saṁvattatī”ti. catutthaṁ.

85.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, vīriyārambho.
vīriyārambho, bhikkhave, mahato atthāya saṁvattatī”ti. pañcamaṁ.

86.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, mahicchatā.
mahicchatā, bhikkhave, mahato anatthāya saṁvattatī”ti. chaṭṭhaṁ.

87.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, appicchatā.
appicchatā, bhikkhave, mahato atthāya saṁvattatī”ti. sattamaṁ.

88.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, asantuṭṭhitā.
asantuṭṭhitā, bhikkhave, mahato anatthāya saṁvattatī”ti. aṭṭhamaṁ.

89.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, santuṭṭhitā.
santuṭṭhitā, bhikkhave, mahato atthāya saṁvattatī”ti. navamaṁ.

90.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, ayoniso manasikāro.
ayonisomanasikāro, bhikkhave, mahato anatthāya saṁvattatī”ti. dasamaṁ.

91.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, yoniso manasikāro.
yonisomanasikāro, bhikkhave, mahato atthāya saṁvattatī”ti. ekādasamaṁ.

92.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, asampajaññaṁ.
asampajaññaṁ, bhikkhave, mahato anatthāya saṁvattatī”ti. dvādasamaṁ.

93.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, sampajaññaṁ.
sampajaññaṁ, bhikkhave, mahato atthāya saṁvattatī”ti. terasamaṁ.

94.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, pāpamittatā.
pāpamittatā, bhikkhave, mahato anatthāya saṁvattatī”ti. cuddasamaṁ.

95.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, kalyāṇamittatā.
kalyāṇamittatā, bhikkhave, mahato atthāya saṁvattatī”ti. pannarasamaṁ.

96.
“nāhaṁ, bhikkhave, aññaṁ ekadhammampi samanupassāmi yo evaṁ mahato anatthāya saṁvattati yathayidaṁ, bhikkhave, anuyogo akusalānaṁ dhammānaṁ, ananuyogo kusalānaṁ dhammānaṁ.
anuyogo, bhikkhave, akusalānaṁ dhammānaṁ, ananuyogo kusalānaṁ dhammānaṁ mahato anatthāya saṁvattatī”ti. soḷasamaṁ.

97.
“nāhaṁ, bhikkhave, aññaṁ ekadhammampi samanupassāmi yo evaṁ mahato atthāya saṁvattati yathayidaṁ, bhikkhave, anuyogo kusalānaṁ dhammānaṁ, ananuyogo akusalānaṁ dhammānaṁ.
anuyogo, bhikkhave, kusalānaṁ dhammānaṁ, ananuyogo akusalānaṁ dhammānaṁ mahato atthāya saṁvattatī”ti. sattarasamaṁ.

pamādādivaggo navamo.
10. dutiyapamādādivaggo

98.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato anatthāya saṁvattati yathayidaṁ, bhikkhave, pamādo.
pamādo, bhikkhave, mahato anatthāya saṁvattatī”ti. paṭhamaṁ.

99.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, appamādo.
appamādo, bhikkhave, mahato atthāya saṁvattatī”ti. dutiyaṁ.

100.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato anatthāya saṁvattati yathayidaṁ, bhikkhave, kosajjaṁ.
kosajjaṁ, bhikkhave, mahato anatthāya saṁvattatī”ti. tatiyaṁ.

101.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, vīriyārambho.
vīriyārambho, bhikkhave, mahato atthāya saṁvattatī”ti. catutthaṁ.

102.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, mahicchatā.
mahicchatā, bhikkhave, mahato atthāya saṁvattatī”ti. pañcamaṁ.

103.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, appicchatā.
appicchatā, bhikkhave, mahato atthāya saṁvattatī”ti. chaṭṭhaṁ.

104.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, asantuṭṭhitā.
asantuṭṭhitā, bhikkhave, mahato atthāya saṁvattatī”ti. sattamaṁ.

105.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, santuṭṭhitā.
santuṭṭhitā, bhikkhave, mahato atthāya saṁvattatī”ti. aṭṭhamaṁ.

106.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, ayonisomanasikāro.
ayonisomanasikāro, bhikkhave, mahato atthāya saṁvattatī”ti. navamaṁ.

107.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, yonisomanasikāro.
yonisomanasikāro, bhikkhave, mahato atthāya saṁvattatī”ti. dasamaṁ.

108.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, asampajaññaṁ.
asampajaññaṁ, bhikkhave, mahato atthāya saṁvattatī”ti. ekādasamaṁ.

109.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, sampajaññaṁ.
sampajaññaṁ, bhikkhave, mahato atthāya saṁvattatī”ti. dvādasamaṁ.

110.
“bāhiraṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato anatthāya saṁvattati yathayidaṁ, bhikkhave, pāpamittatā.
pāpamittatā, bhikkhave, mahato anatthāya saṁvattatī”ti. terasamaṁ.

111.
“bāhiraṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, kalyāṇamittatā.
kalyāṇamittatā, bhikkhave, mahato atthāya saṁvattatī”ti. cuddasamaṁ.

112.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato anatthāya saṁvattati yathayidaṁ, bhikkhave, anuyogo akusalānaṁ dhammānaṁ, ananuyogo kusalānaṁ dhammānaṁ.
anuyogo, bhikkhave, akusalānaṁ dhammānaṁ, ananuyogo kusalānaṁ dhammānaṁ mahato anatthāya saṁvattatī”ti. pannarasamaṁ.

113.
“ajjhattikaṁ, bhikkhave, aṅganti karitvā nāññaṁ ekaṅgampi samanupassāmi yaṁ evaṁ mahato atthāya saṁvattati yathayidaṁ, bhikkhave, anuyogo kusalānaṁ dhammānaṁ, ananuyogo akusalānaṁ dhammānaṁ.
anuyogo, bhikkhave, kusalānaṁ dhammānaṁ, ananuyogo akusalānaṁ dhammānaṁ mahato atthāya saṁvattatī”ti. soḷasamaṁ.

114.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, pamādo.
pamādo, bhikkhave, saddhammassa sammosāya antaradhānāya saṁvattatī”ti. sattarasamaṁ.

115.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, appamādo.
appamādo, bhikkhave, saddhammassa ṭhitiyā asammosāya anantaradhānāya saṁvattatī”ti. aṭṭhārasamaṁ.

116.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, kosajjaṁ.
kosajjaṁ, bhikkhave, saddhammassa sammosāya antaradhānāya saṁvattatī”ti. ekūnavīsatimaṁ.

117.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, vīriyārambho.
vīriyārambho, bhikkhave, saddhammassa ṭhitiyā asammosāya anantaradhānāya saṁvattatī”ti. vīsatimaṁ.

118.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, mahicchatā.
mahicchatā, bhikkhave, saddhammassa ṭhitiyā asammosāya anantaradhānāya saṁvattatī”ti. ekavīsatimaṁ.

119.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, appicchatā.
appicchatā, bhikkhave, saddhammassa ṭhitiyā asammosāya anantaradhānāya saṁvattatī”ti. dvāvīsatimaṁ.

120.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, asantuṭṭhitā.
asantuṭṭhitā, bhikkhave, saddhammassa ṭhitiyā asammosāya anantaradhānāya saṁvattatī”ti. tevīsatimaṁ.

121.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, santuṭṭhitā.
santuṭṭhitā, bhikkhave, saddhammassa ṭhitiyā asammosāya anantaradhānāya saṁvattatī”ti. catuvīsatimaṁ.

122.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, ayonisomanasikāro.
ayonisomanasikāro, bhikkhave, saddhammassa ṭhitiyā asammosāya anantaradhānāya saṁvattatī”ti. pañcavīsatimaṁ.

123.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, yonisomanasikāro.
yonisomanasikāro, bhikkhave, saddhammassa ṭhitiyā asammosāya anantaradhānāya saṁvattatī”ti. chabbīsatimaṁ.

124.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, asampajaññaṁ.
asampajaññaṁ, bhikkhave, saddhammassa ṭhitiyā asammosāya anantaradhānāya saṁvattatī”ti. sattavīsatimaṁ.

125.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, sampajaññaṁ.
sampajaññaṁ, bhikkhave, saddhammassa ṭhitiyā asammosāya anantaradhānāya saṁvattatī”ti. aṭṭhavīsatimaṁ.

126.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, pāpamittatā.
pāpamittatā, bhikkhave, saddhammassa ṭhitiyā asammosāya anantaradhānāya saṁvattatī”ti. ekūnatiṁsatimaṁ.

127.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, kalyāṇamittatā.
kalyāṇamittatā, bhikkhave, saddhammassa ṭhitiyā asammosāya anantaradhānāya saṁvattatī”ti. tiṁsatimaṁ.

128.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa sammosāya antaradhānāya saṁvattati yathayidaṁ, bhikkhave, anuyogo akusalānaṁ dhammānaṁ, ananuyogo kusalānaṁ dhammānaṁ.
anuyogo, bhikkhave, akusalānaṁ dhammānaṁ, ananuyogo kusalānaṁ dhammānaṁ saddhammassa sammosāya antaradhānāya saṁvattatī”ti. ekattiṁsatimaṁ.

129.
“nāhaṁ, bhikkhave, aññaṁ ekadhammampi samanupassāmi yo evaṁ saddhammassa ṭhitiyā asammosāya anantaradhānāya saṁvattati yathayidaṁ, bhikkhave, anuyogo kusalānaṁ dhammānaṁ, ananuyogo akusalānaṁ dhammānaṁ.
anuyogo, bhikkhave, kusalānaṁ dhammānaṁ, ananuyogo akusalānaṁ dhammānaṁ saddhammassa ṭhitiyā asammosāya anantaradhānāya saṁvattatī”ti. catukkoṭikaṁ niṭṭhitaṁ. dvattiṁsatimaṁ.

130.
“ye te, bhikkhave, bhikkhū adhammaṁ dhammoti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. tettiṁsatimaṁ.

131.
“ye te, bhikkhave, bhikkhū dhammaṁ adhammoti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. catuttiṁsatimaṁ.

132.
“ye te, bhikkhave, bhikkhū avinayaṁ vinayoti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. pañcattiṁsatimaṁ.

133.
“ye te, bhikkhave, bhikkhū vinayaṁ avinayoti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. chattiṁsatimaṁ.

134.
“ye te, bhikkhave, bhikkhū abhāsitaṁ alapitaṁ tathāgatena bhāsitaṁ lapitaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. sattattiṁsatimaṁ.

135.
“ye te, bhikkhave, bhikkhū bhāsitaṁ lapitaṁ tathāgatena abhāsitaṁ alapitaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. aṭṭhattiṁsatimaṁ.

136.
“ye te, bhikkhave, bhikkhū anāciṇṇaṁ tathāgatena āciṇṇaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. ekūnacattāḷīsatimaṁ.

137.
“ye te, bhikkhave, bhikkhū āciṇṇaṁ tathāgatena anāciṇṇaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. cattāḷīsatimaṁ.

138.
“ye te, bhikkhave, bhikkhū apaññattaṁ tathāgatena paññattaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. ekacattāḷīsatimaṁ.

139.
“ye te, bhikkhave, bhikkhū paññattaṁ tathāgatena apaññattaṁ tathāgatenāti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. dvācattālīsatimaṁ.

dutiyapamādādivaggo dasamo.
11. adhammavaggo

140.
“ye te, bhikkhave, bhikkhū adhammaṁ adhammoti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. paṭhamaṁ.

141.
“ye te, bhikkhave, bhikkhū dhammaṁ dhammoti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. dutiyaṁ.

142.
“ye te, bhikkhave, bhikkhū avinayaṁ avinayoti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. tatiyaṁ.

143.
“ye te, bhikkhave, bhikkhū vinayaṁ vinayoti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. catutthaṁ.

144.
“ye te, bhikkhave, bhikkhū abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. pañcamaṁ.

145.
“ye te, bhikkhave, bhikkhū bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. chaṭṭhaṁ.

146.
“ye te, bhikkhave, bhikkhū anāciṇṇaṁ tathāgatena anāciṇṇaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. sattamaṁ.

147.
“ye te, bhikkhave, bhikkhū āciṇṇaṁ tathāgatena āciṇṇaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. aṭṭhamaṁ.

148.
“ye te, bhikkhave, bhikkhū apaññattaṁ tathāgatena apaññattaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. navamaṁ.

149.
“ye te, bhikkhave, bhikkhū paññattaṁ tathāgatena paññattaṁ tathāgatenāti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ. bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. dasamaṁ.

adhammavaggo ekādasamo.

12. anāpattivaggo

150.
“ye te, bhikkhave, bhikkhū anāpattiṁ āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. paṭhamaṁ.

151.
“ye te, bhikkhave, bhikkhū āpattiṁ anāpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. dutiyaṁ.

152.
“ye te, bhikkhave, bhikkhū lahukaṁ āpattiṁ garukā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. tatiyaṁ.

153.
“ye te, bhikkhave, bhikkhū garukaṁ āpattiṁ lahukā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. catutthaṁ.

154.
“ye te, bhikkhave, bhikkhū duṭṭhullaṁ āpattiṁ aduṭṭhullā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. pañcamaṁ.

155.
“ye te, bhikkhave, bhikkhū aduṭṭhullaṁ āpattiṁ duṭṭhullā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. chaṭṭhaṁ.

156.
“ye te, bhikkhave, bhikkhū sāvasesaṁ āpattiṁ anavasesā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. sattamaṁ.

157.
“ye te, bhikkhave, bhikkhū anavasesaṁ āpattiṁ sāvasesā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. aṭṭhamaṁ.

158.
“ye te, bhikkhave, bhikkhū sappaṭikammaṁ āpattiṁ appaṭikammā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. navamaṁ.

159.
“ye te, bhikkhave, bhikkhū appaṭikammaṁ āpattiṁ sappaṭikammā āpattīti dīpenti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṁ.
bahuñca te, bhikkhave, bhikkhū apuññaṁ pasavanti, te cimaṁ saddhammaṁ antaradhāpentī”ti. dasamaṁ.

160.
“ye te, bhikkhave, bhikkhū anāpattiṁ anāpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. ekādasamaṁ.

161.
“ye te, bhikkhave, bhikkhū āpattiṁ āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. dvādasamaṁ.

162.
“ye te, bhikkhave, bhikkhū lahukaṁ āpattiṁ lahukā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. terasamaṁ.

163.
“ye te, bhikkhave, bhikkhū garukaṁ āpattiṁ garukā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. cuddasamaṁ.

164.
“ye te, bhikkhave, bhikkhū duṭṭhullaṁ āpattiṁ duṭṭhullā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. pannarasamaṁ.

165.
“ye te, bhikkhave, bhikkhū aduṭṭhullaṁ āpattiṁ aduṭṭhullā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. soḷasamaṁ.

166.
“ye te, bhikkhave, bhikkhū sāvasesaṁ āpattiṁ sāvasesā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. sattarasamaṁ.

167.
“ye te, bhikkhave, bhikkhū anavasesaṁ āpattiṁ anavasesā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. aṭṭhārasamaṁ.

168.
“ye te, bhikkhave, bhikkhū sappaṭikammaṁ āpattiṁ sappaṭikammā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. ekūnavīsatimaṁ.

169.
“ye te, bhikkhave, bhikkhūappaṭikammaṁ āpattiṁ appaṭikammā āpattīti dīpenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṁ.
bahuñca te, bhikkhave, bhikkhū puññaṁ pasavanti, te cimaṁ saddhammaṁ ṭhapentī”ti. vīsatimaṁ.

anāpattivaggo dvādasamo.
  13. ekapuggalavaggo

170.
“ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ.
katamo ekapuggalo?
tathāgato arahaṁ sammāsambuddho.
ayaṁ kho, bhikkhave, ekapuggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānan”ti.

171.
“ekapuggalassa, bhikkhave, pātubhāvo dullabho lokasmiṁ.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvo dullabho lokasmin”ti.

172.
“ekapuggalo, bhikkhave, loke uppajjamāno uppajjati acchariyamanusso.
katamo ekapuggalo?
tathāgato arahaṁ sammāsambuddho.
ayaṁ kho, bhikkhave, ekapuggalo loke uppajjamāno uppajjati acchariyamanusso”ti.

173.
“ekapuggalassa, bhikkhave, kālakiriyā bahuno janassa anutappā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa kālakiriyā bahuno janassa anutappā hotī”ti.

174.
“ekapuggalo, bhikkhave, loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṁ aggo.
katamo ekapuggalo?
tathāgato arahaṁ sammāsambuddho.
ayaṁ kho, bhikkhave, ekapuggalo loke uppajjamāno uppajjati adutiyo asahāyo appaṭimo appaṭisamo appaṭibhāgo appaṭipuggalo asamo asamasamo dvipadānaṁ aggo”ti.

175.
“ekapuggalassa, bhikkhave, pātubhāvā mahato cakkhussa pātubhāvo hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā mahato cakkhussa pātubhāvo hoti”ti.

176.
“ekapuggalassa, bhikkhave, pātubhāvā mahato ālokassa pātubhāvo hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā mahato ālokassa pātubhāvo hoti”ti.

177.
“ekapuggalassa, bhikkhave, pātubhāvā mahato obhāsassa pātubhāvo hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā mahato obhāsassa pātubhāvo hoti”ti.

178.
“ekapuggalassa, bhikkhave, pātubhāvā channaṁ anuttariyānaṁ pātubhāvo hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā channaṁ anuttariyānaṁ pātubhāvo hoti”ti.

179.
“ekapuggalassa, bhikkhave, pātubhāvā channaṁ anuttariyānaṁ pātubhāvo hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā channaṁ anuttariyānaṁ pātubhāvo hoti”ti.

180.
“ekapuggalassa, bhikkhave, pātubhāvā anekadhātupaṭivedho hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā anekadhātupaṭivedho hoti”ti.

181.
“ekapuggalassa, bhikkhave, pātubhāvā nānādhātupaṭivedho hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā nānādhātupaṭivedho hoti”ti.

182.
“ekapuggalassa, bhikkhave, pātubhāvā vijjāvimuttiphalasacchikiriyā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā vijjāvimuttiphalasacchikiriyā hoti”ti.

183.
“ekapuggalassa, bhikkhave, pātubhāvā sotāpattiphalasacchikiriyā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā sotāpattiphalasacchikiriyā hoti”ti.

184.
“ekapuggalassa, bhikkhave, pātubhāvā sakadāgāmiphalasacchikiriyā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā sakadāgāmiphalasacchikiriyā hoti”ti.

185.
“ekapuggalassa, bhikkhave, pātubhāvā anāgāmiphalasacchikiriyā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, ekapuggalassa pātubhāvā anāgāmiphalasacchikiriyā hoti”ti.

186.
“ekapuggalassa, bhikkhave, pātubhāvā arahattaphalasacchikiriyā hoti.
katamassa ekapuggalassa?
tathāgatassa arahato sammāsambuddhassa.
imassa kho, bhikkhave, arahattaphalasacchikiriyā hotī”ti.

187.
“nāhaṁ bhikkhave, aññaṁ ekapuggalampi samanupassāmi yo evaṁ tathāgatena anuttaraṁ dhammacakkaṁ pavattitaṁ sammadeva anuppavatteti yathayidaṁ, bhikkhave, sāriputto.
sāriputto, bhikkhave, tathāgatena anuttaraṁ dhammacakkaṁ pavattitaṁ sammadeva anuppavattetī”ti.

ekapuggalavaggo terasamo.
14. etadaggavaggo
1. paṭhamavaggo

188.
“etadaggaṁ, bhikkhave, mama sāvakānaṁ bhikkhūnaṁ rattaññūnaṁ yadidaṁ aññāsikoṇḍañño.”
189.
“etadaggaṁ, bhikkhave, mama sāvakānaṁ bhikkhūnaṁ mahāpaññānaṁ yadidaṁ sāriputto.”
190.
“etadaggaṁ, bhikkhave, mama sāvakānaṁ bhikkhūnaṁ iddhimantānaṁ yadidaṁ mahāmoggallāno.”
191.
“etadaggaṁ, bhikkhave, mama sāvakānaṁ bhikkhūnaṁ dhutavādānaṁ yadidaṁ mahākassapo.”
192.
“etadaggaṁ, bhikkhave, mama sāvakānaṁ bhikkhūnaṁ dibbacakkhukānaṁ yadidaṁ anuruddho.”
193.
“etadaggaṁ, bhikkhave, mama sāvakānaṁ bhikkhūnaṁ uccākulikānaṁ yadidaṁ bhaddiyo kāḷigodhāyaputto.”
194.
“etadaggaṁ, bhikkhave, mama sāvakānaṁ bhikkhūnaṁ mañjussarānaṁ yadidaṁ lakuṇḍaka bhaddiyo.”
195.
“etadaggaṁ, bhikkhave, mama sāvakānaṁ bhikkhūnaṁ sīhanādikānaṁ yadidaṁ piṇḍolabhāradvājo.”
196.
“etadaggaṁ, bhikkhave, mama sāvakānaṁ bhikkhūnaṁ dhammakathikānaṁ yadidaṁ puṇṇo mantāṇiputto.”
197.
“etadaggaṁ, bhikkhave, mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccānoti.”

vaggo paṭhamo.
2. dutiyavaggo

198.
“etadaggaṁ, bhikkhave, mama sāvakānaṁ bhikkhūnaṁ manomayaṁ kāyaṁ abhinimminantānaṁ yadidaṁ cūḷapanthako.”
199.
“etadaggaṁ, bhikkhave, mama sāvakānaṁ bhikkhūnaṁ cetovivaṭṭakusalānaṁ yadidaṁ cūḷapanthako.”
200.
“etadaggaṁ, bhikkhave, mama sāvakānaṁ bhikkhūnaṁ saññāvivaṭṭakusalānaṁ yadidaṁ mahāpanthako.”
201.
“etadaggaṁ, bhikkhave, mama sāvakānaṁ bhikkhūnaṁ araṇavihārīnaṁ yadidaṁ subhūti.”
202.
“etadaggaṁ, bhikkhave, mama sāvakānaṁ bhikkhūnaṁ dakkhiṇeyyānaṁ yadidaṁ subhūti.”
203.
“etadaggaṁ, bhikkhave, mama sāvakānaṁ bhikkhūnaṁ āraññakānaṁ yadidaṁ revato khadiravaniyo.”
204.
“etadaggaṁ, bhikkhave, mama sāvakānaṁ bhikkhūnaṁ jhāyīnaṁ yadidaṁ kaṅkhārevato.”
205.
“etadaggaṁ, bhikkhave, mama sāvakānaṁ bhikkhūnaṁ āraddhavīriyānaṁ yadidaṁ soṇo koḷiviso.”
206.
“etadaggaṁ, bhikkhave, mama sāvakānaṁ bhikkhūnaṁ kalyāṇavākkaraṇānaṁ yadidaṁ soṇo kuṭikaṇṇo.”
207.
“etadaggaṁ, bhikkhave, mama sāvakānaṁ bhikkhūnaṁ lābhīnaṁ yadidaṁ sīvali.”
208.
“etadaggaṁ, bhikkhave, mama sāvakānaṁ bhikkhūnaṁ saddhādhimuttānaṁ yadidaṁ vakkalīti.”

vaggo dutiyo.
3. tatiyavaggo

209.
“etadaggaṁ, bhikkhave, mama sāvakānaṁ bhikkhūnaṁ sikkhākāmānaṁ yadidaṁ rāhulo.”
210.
“etadaggaṁ, bhikkhave, mama sāvakānaṁ bhikkhūnaṁ saddhāpabbajitānaṁ yadidaṁ raṭṭhapālo.
211.
“etadaggaṁ, bhikkhave, mama sāvakānaṁ bhikkhūnaṁ paṭhamaṁ salākaṁ gaṇhantānaṁ yadidaṁ kuṇḍadhāno.
212.
“etadaggaṁ, bhikkhave, mama sāvakānaṁ bhikkhūnaṁ paṭibhānavantānaṁ yadidaṁ vaṅgīso.
213.
“etadaggaṁ, bhikkhave, mama sāvakānaṁ bhikkhūnaṁ samantapāsādikānaṁ yadidaṁ upaseno vaṅgantaputto.
214.
“etadaggaṁ, bhikkhave, mama sāvakānaṁ bhikkhūnaṁ senāsanapaññāpakānaṁ yadidaṁ dabbo mallaputto.
215.
“etadaggaṁ, bhikkhave, mama sāvakānaṁ bhikkhūnaṁ devatānaṁ piyamanāpānaṁ yadidaṁ pilindavaccho.
216.
“etadaggaṁ, bhikkhave, mama sāvakānaṁ bhikkhūnaṁ khippābhiññānaṁ yadidaṁ bāhiyo dārucīriyo.
217.
“etadaggaṁ, bhikkhave, mama sāvakānaṁ bhikkhūnaṁ cittakathikānaṁ yadidaṁ kumārakassapo.
218.
“etadaggaṁ, bhikkhave, mama sāvakānaṁ bhikkhūnaṁ paṭisambhidāpattānaṁ yadidaṁ mahākoṭṭhitoti.

vaggo tatiyo.
4. catutthavaggo

219.
“etadaggaṁ, bhikkhave, mama sāvakānaṁ bhikkhūnaṁ bahussutānaṁ yadidaṁ ānando”.
220.
“etadaggaṁ, bhikkhave, mama sāvakānaṁ bhikkhūnaṁ satimantānaṁ yadidaṁ ānando.
221.
“etadaggaṁ, bhikkhave, mama sāvakānaṁ bhikkhūnaṁ gatimantānaṁ yadidaṁ ānando.
222.
“etadaggaṁ, bhikkhave, mama sāvakānaṁ bhikkhūnaṁ dhitimantānaṁ yadidaṁ ānando.
223.
“etadaggaṁ, bhikkhave, mama sāvakānaṁ bhikkhūnaṁ upaṭṭhākānaṁ yadidaṁ ānando.
224.
“etadaggaṁ, bhikkhave, mama sāvakānaṁ bhikkhūnaṁ mahāparisānaṁ yadidaṁ uruvelakassapo.
225.
“etadaggaṁ, bhikkhave, mama sāvakānaṁ bhikkhūnaṁ kulappasādakānaṁ yadidaṁ kāḷudāyī.
226.
“etadaggaṁ, bhikkhave, mama sāvakānaṁ bhikkhūnaṁ appābādhānaṁ yadidaṁ bākulo.
227.
“etadaggaṁ, bhikkhave, mama sāvakānaṁ bhikkhūnaṁ pubbenivāsaṁ anussarantānaṁ yadidaṁ sobhito.
228.
“etadaggaṁ, bhikkhave, mama sāvakānaṁ bhikkhūnaṁ vinayadharānaṁ yadidaṁ upāli.
229.
“etadaggaṁ, bhikkhave, mama sāvakānaṁ bhikkhūnaṁ bhikkhunovādakānaṁ yadidaṁ nandako.
230.
“etadaggaṁ, bhikkhave, mama sāvakānaṁ bhikkhūnaṁ indriyesu guttadvārānaṁ yadidaṁ nando.
231.
“etadaggaṁ, bhikkhave, mama sāvakānaṁ bhikkhūnaṁ bhikkhuovādakānaṁ yadidaṁ mahākappino.
232.
“etadaggaṁ, bhikkhave, mama sāvakānaṁ bhikkhūnaṁ tejodhātukusalānaṁ yadidaṁ sāgato.
233.
“etadaggaṁ, bhikkhave, mama sāvakānaṁ bhikkhūnaṁ paṭibhāneyyakānaṁ yadidaṁ rādho.
234.
“etadaggaṁ, bhikkhave, mama sāvakānaṁ bhikkhūnaṁ lūkhacīvaradharānaṁ yadidaṁ mogharājāti.

vaggo catuttho.
5. pañcamavaggo

235.
“etadaggaṁ, bhikkhave, mama sāvikānaṁ bhikkhunīnaṁ rattaññūnaṁ yadidaṁ mahāpajāpatigotamī”.
236.
“etadaggaṁ, bhikkhave, mama sāvakānaṁ bhikkhunīnaṁ mahāpaññānaṁ yadidaṁ khemā.
237.
“etadaggaṁ, bhikkhave, mama sāvakānaṁ bhikkhunīnaṁ iddhimantīnaṁ yadidaṁ uppalavaṇṇā.
238.
“etadaggaṁ, bhikkhave, mama sāvakānaṁ bhikkhunīnaṁ vinayadharānaṁ yadidaṁ paṭācārā.
239.
“etadaggaṁ, bhikkhave, mama sāvakānaṁ bhikkhunīnaṁ dhammakathikānaṁ yadidaṁ dhammadinnā.
240.
“etadaggaṁ, bhikkhave, mama sāvakānaṁ bhikkhunīnaṁ jhāyīnaṁ yadidaṁ nandā.
241.
“etadaggaṁ, bhikkhave, mama sāvakānaṁ bhikkhunīnaṁ āraddhavīriyānaṁ yadidaṁ soṇā.
242.
“etadaggaṁ, bhikkhave, mama sāvakānaṁ bhikkhunīnaṁ dibbacakkhukānaṁ yadidaṁ bakulā.
243.
“etadaggaṁ, bhikkhave, mama sāvakānaṁ bhikkhunīnaṁ khippābhiññānaṁ yadidaṁ bhaddā kuṇḍalakesā.
244.
“etadaggaṁ, bhikkhave, mama sāvakānaṁ bhikkhunīnaṁ pubbenivāsaṁ anussarantīnaṁ yadidaṁ bhaddā kāpilānī.
245.
“etadaggaṁ, bhikkhave, mama sāvakānaṁ bhikkhunīnaṁ mahābhiññappattānaṁ yadidaṁ bhaddakaccānā.
246.
“etadaggaṁ, bhikkhave, mama sāvakānaṁ bhikkhunīnaṁ lūkhacīvaradharānaṁ yadidaṁ kisāgotamī.
247.
“etadaggaṁ, bhikkhave, mama sāvakānaṁ bhikkhunīnaṁ saddhādhimuttānaṁ yadidaṁ siṅgālakamātāti.

vaggo pañcamo.
6. chaṭṭhavaggo

248.
“etadaggaṁ, bhikkhave, mama sāvakānaṁ upāsakānaṁ paṭhamaṁ saraṇaṁ gacchantānaṁ yadidaṁ tapussabhallikā vāṇijā”.
249.
“etadaggaṁ, bhikkhave, mama sāvakānaṁ upāsakānaṁ dāyakānaṁ yadidaṁ sudatto gahapati anāthapiṇḍiko.
250.
“etadaggaṁ, bhikkhave, mama sāvakānaṁ upāsakānaṁ dhammakathikānaṁ yadidaṁ citto gahapati macchikāsaṇḍiko.
251.
“etadaggaṁ, bhikkhave, mama sāvakānaṁ upāsakānaṁ catūhi saṅgahavatthūhi parisaṁ saṅgaṇhantānaṁ yadidaṁ hatthako āḷavako.
252.
“etadaggaṁ, bhikkhave, mama sāvakānaṁ upāsakānaṁ paṇītadāyakānaṁ yadidaṁ mahānāmo sakko.
253.
“etadaggaṁ, bhikkhave, mama sāvakānaṁ upāsakānaṁ manāpadāyakānaṁ yadidaṁ uggo gahapati vesāliko.
254.
“etadaggaṁ, bhikkhave, mama sāvakānaṁ upāsakānaṁ saṅghupaṭṭhākānaṁ yadidaṁ hatthigāmako uggato gahapati.
255.
“etadaggaṁ, bhikkhave, mama sāvakānaṁ upāsakānaṁ aveccappasannānaṁ yadidaṁ sūrambaṭṭho.
256.
“etadaggaṁ, bhikkhave, mama sāvakānaṁ upāsakānaṁ puggalappasannānaṁ yadidaṁ jīvako komārabhacco.
257.
“etadaggaṁ, bhikkhave, mama sāvakānaṁ upāsakānaṁ vissāsakānaṁ yadidaṁ nakulapitā gahapatīti.

vaggo chaṭṭho.
7. sattamavaggo

258.
“etadaggaṁ, bhikkhave, mama sāvikānaṁ upāsikānaṁ paṭhamaṁ saraṇaṁ gacchantīnaṁ yadidaṁ sujātā seniyadhītā”.
259.
“etadaggaṁ, bhikkhave, mama sāvikānaṁ upāsikānaṁ dāyikānaṁ yadidaṁ visākhā migāramātā.
260.
“etadaggaṁ, bhikkhave, mama sāvikānaṁ upāsikānaṁ bahussutānaṁ yadidaṁ khujjuttarā.
261.
“etadaggaṁ, bhikkhave, mama sāvikānaṁ upāsikānaṁ mettāvihārīnaṁ yadidaṁ sāmāvatī.
262.
“etadaggaṁ, bhikkhave, mama sāvikānaṁ upāsikānaṁ jhāyīnaṁ yadidaṁ uttarānandamātā.
263.
“etadaggaṁ, bhikkhave, mama sāvikānaṁ upāsikānaṁ paṇītadāyikānaṁ yadidaṁ suppavāsā koliyadhītā.
264.
“etadaggaṁ, bhikkhave, mama sāvikānaṁ upāsikānaṁ gilānupaṭṭhākīnaṁ yadidaṁ suppiyā upāsikā.
265.
“etadaggaṁ, bhikkhave, mama sāvikānaṁ upāsikānaṁ aveccappasannānaṁ yadidaṁ kātiyānī.
266.
“etadaggaṁ, bhikkhave, mama sāvikānaṁ upāsikānaṁ vissāsikānaṁ yadidaṁ nakulamātā gahapatānī.
267.
“etadaggaṁ, bhikkhave, mama sāvikānaṁ upāsikānaṁ anussavappasannānaṁ yadidaṁ kāḷī upāsikā kulagharikā ti.

vaggo sattamo.
etadaggavaggo cuddasamo.
15. aṭṭhānapāḷi
1. paṭhamavaggo (AN 1.268-277)
268.
“aṭṭhānametaṁ, bhikkhave, anavakāso yaṁ diṭṭhisampanno puggalo kañci saṅkhāraṁ niccato upagaccheyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano kañci saṅkhāraṁ niccato upagaccheyya.
ṭhānametaṁ vijjatī”ti.

269.
“aṭṭhānametaṁ, bhikkhave, anavakāso yaṁ diṭṭhisampanno puggalo kañci saṅkhāraṁ sukhato upagaccheyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano kañci saṅkhāraṁ sukhato upagaccheyya.
ṭhānametaṁ vijjatī”ti.

270.
“aṭṭhānametaṁ, bhikkhave, anavakāso yaṁ diṭṭhisampanno puggalo kañci dhammaṁ attato upagaccheyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano kañci dhammaṁ attato upagaccheyya.
ṭhānametaṁ vijjatī”ti.

271.
“aṭṭhānametaṁ, bhikkhave, anavakāso yaṁ diṭṭhisampanno puggalo mātaraṁ jīvitā voropeyya.
netaṁ ṭhānaṁ vijjati.
ṭhānañca kho, bhikkhave, vijjati yaṁ puthujjano mātaraṁ jīvitā voropeyya.
ṭhānametaṁ vijjatī”ti.

272.
“aṭṭhānametaṁ, bhikkhave, anavakāso yaṁ diṭṭhisampanno puggalo pitaraṁ jīvitā voropeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano pitaraṁ jīvitā voropeyya.
ṭhānametaṁ vijjatī”ti.

273.
“aṭṭhānametaṁ, bhikkhave, anavakāso yaṁ diṭṭhisampanno puggalo arahantaṁ jīvitā voropeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano arahantaṁ jīvitā voropeyya.
ṭhānametaṁ vijjatī”ti.

274.
“aṭṭhānametaṁ, bhikkhave, anavakāso yaṁ diṭṭhisampanno puggalo tathāgatassa paduṭṭhacitto lohitaṁ uppādeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano tathāgatassa paduṭṭhacitto lohitaṁ uppādeyya.
ṭhānametaṁ vijjatī”ti.

275.
“aṭṭhānametaṁ, bhikkhave, anavakāso yaṁ diṭṭhisampanno puggalo saṅghaṁ bhindeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano saṅghaṁ bhindeyya.
ṭhānametaṁ vijjatī”ti.

276.
“aṭṭhānametaṁ, bhikkhave, anavakāso yaṁ diṭṭhisampanno puggalo aññaṁ satthāraṁ uddiseyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puthujjano aññaṁ satthāraṁ uddiseyya.
ṭhānametaṁ vijjatī”ti.

277.
“aṭṭhānametaṁ, bhikkhave, anavakāso yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ ekissā lokadhātuyā ekova arahaṁ sammāsambuddho uppajjeyya.
ṭhānametaṁ vijjatī”ti.  vaggo paṭhamo.
    2. dutiyavaggo (AN 1.278-285-286)
278.
“aṭṭhānametaṁ, bhikkhave, anavakāso yaṁ ekissā lokadhātuyā dve rājāno cakkavattī apubbaṁ acarimaṁ uppajjeyyuṁ.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ ekissā lokadhātuyā eko rājā cakkavattī uppajjeyya.
ṭhānametaṁ vijjatī”ti.

279.
“aṭṭhānametaṁ, bhikkhave, anavakāso yaṁ itthī arahaṁ assa sammāsambuddho.
netaṁ ṭhānaṁ vijjati.
ṭhānañca kho, etaṁ, bhikkhave, vijjati yaṁ puriso arahaṁ assa sammāsambuddho.
ṭhānametaṁ vijjatī”ti.

280.
“aṭṭhānametaṁ, bhikkhave, anavakāso yaṁ itthī rājā assa cakkavattī.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puriso rājā assa cakkavattī.
ṭhānametaṁ vijjatī”ti.

281.
“aṭṭhānametaṁ, bhikkhave, anavakāso yaṁ itthī sakkattaṁ kāreyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puriso sakkattaṁ kāreyya.
ṭhānametaṁ vijjatī”ti.

282.
“aṭṭhānametaṁ, bhikkhave, anavakāso yaṁ itthī mārattaṁ kāreyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puriso mārattaṁ kāreyya.
ṭhānametaṁ vijjatī”ti.

283.
“aṭṭhānametaṁ, bhikkhave, anavakāso yaṁ itthī brahmattaṁ kāreyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ puriso brahmattaṁ kāreyya.
ṭhānametaṁ vijjatī”ti.

284.
“aṭṭhānametaṁ, bhikkhave, anavakāso yaṁ kāyaduccaritassa iṭṭho kanto manāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ kāyaduccaritassa aniṭṭho akanto amanāpo vipāko nibbatteyya.
ṭhānametaṁ vijjatī”ti.

285.
“aṭṭhānametaṁ, bhikkhave, anavakāso yaṁ vacīduccaritassa iṭṭho kanto manāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ vacīduccaritassa aniṭṭho akanto amanāpo vipāko nibbatteyya.
ṭhānametaṁ vijjatī”ti.

286.
“aṭṭhānametaṁ, bhikkhave, anavakāso yaṁ manoduccaritassa iṭṭho kanto manāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ manoduccaritassa aniṭṭho akanto amanāpo vipāko nibbatteyya.
ṭhānametaṁ vijjatī”ti.

vaggo dutiyo.
3. tatiyavaggo (AN 1.287-294-295)

287.
“aṭṭhānametaṁ, bhikkhave, anavakāso yaṁ kāyasucaritassa aniṭṭho akanto amanāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ kāyasucaritassa iṭṭho kanto manāpo vipāko nibbatteyya.
ṭhānametaṁ vijjatī”ti.

288.
“aṭṭhānametaṁ, bhikkhave, anavakāso yaṁ vacīsucaritassa aniṭṭho akanto amanāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ vacīsucaritassa iṭṭho kanto manāpo vipāko nibbatteyya.
ṭhānametaṁ vijjatī”ti.

289.
“aṭṭhānametaṁ, bhikkhave, anavakāso yaṁ manosucaritassa aniṭṭho akanto amanāpo vipāko nibbatteyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ manosucaritassa iṭṭho kanto manāpo vipāko nibbatteyya.
ṭhānametaṁ vijjatī”ti.

290.
“aṭṭhānametaṁ, bhikkhave, anavakāso yaṁ kāyaduccaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ kāyaduccaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
ṭhānametaṁ vijjatī”ti.

291.
“aṭṭhānametaṁ, bhikkhave, anavakāso yaṁ vacīduccaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ vacīduccaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
ṭhānametaṁ vijjatī”ti.

292.
“aṭṭhānametaṁ, bhikkhave, anavakāso yaṁ manoduccaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ manoduccaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
ṭhānametaṁ vijjatī”ti.

293.
“aṭṭhānametaṁ, bhikkhave, anavakāso yaṁ kāyasucaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ kāyasucaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
ṭhānametaṁ vijjatī”ti.

294.
“aṭṭhānametaṁ, bhikkhave, anavakāso yaṁ vacīsucaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ vacīsucaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
ṭhānametaṁ vijjatī”ti.

295.
“aṭṭhānametaṁ, bhikkhave, anavakāso yaṁ manosucaritasamaṅgī tannidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya.
netaṁ ṭhānaṁ vijjati.
ṭhānañca kho etaṁ, bhikkhave, vijjati yaṁ manosucaritasamaṅgī tannidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya.
ṭhānametaṁ vijjatī”ti.

vaggo tatiyo.
aṭṭhānapāḷi pannarasamo.
16. ekadhammapāḷi

1. paṭhamavaggo (AN 1.296-297)

296.
“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
buddhānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.

297.
“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
dhammānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
saṅghānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
sīlānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
cāgānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
devatānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
ānāpānassati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
maraṇassati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
kāyagatāsati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.


“ekadhammo, bhikkhave, bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.
katamo ekadhammo?
upasamānussati.
ayaṁ kho, bhikkhave, ekadhammo bhāvito bahulīkato ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti.

vaggo paṭhamo.
2. dutiyavaggo (AN 1.298-307)

298.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā uppajjanti uppannā vā akusalā dhammā bhiyyobhāvāya vepullāya saṁvattanti yathayidaṁ, bhikkhave, micchādiṭṭhi.
micchādiṭṭhikassa, bhikkhave, anuppannā ceva akusalā dhammā uppajjanti uppannā ca akusalā dhammā bhiyyobhāvāya vepullāya saṁvattantī”ti.

299.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā uppajjanti uppannā vā kusalā dhammā bhiyyobhāvāya vepullāya saṁvattanti yathayidaṁ, bhikkhave, sammādiṭṭhi.
sammādiṭṭhikassa, bhikkhave, anuppannā ceva kusalā dhammā uppajjanti uppannā ca kusalā dhammā bhiyyobhāvāya vepullāya saṁvattantī”ti.

300.
“nāhaṁ, bhikkhave, aññaṁ ekadhammampi samanupassāmi yena anuppannā vā kusalā dhammā nuppajjanti uppannā vā kusalā dhammā parihāyanti yathayidaṁ, bhikkhave, micchādiṭṭhi.
micchādiṭṭhikassa, bhikkhave, anuppannā ceva kusalā dhammā nuppajjanti uppannā ca kusalā dhammā parihāyantī”ti.

301.
“nāhaṁ, bhikkhave, aññaṁ ekadhammampi samanupassāmi yena anuppannā vā akusalā dhammā nuppajjanti uppannā vā akusalā dhammā parihāyanti yathayidaṁ, bhikkhave, sammādiṭṭhi.
sammādiṭṭhikassa, bhikkhave, anuppannā ceva akusalā dhammā nuppajjanti uppannā ca akusalā dhammā parihāyantī”ti.

302.
“nāhaṁ, bhikkhave, aññaṁ ekadhammampi samanupassāmi yena anuppannā vā micchādiṭṭhi uppajjati uppannā vā micchādiṭṭhi pavaḍḍhati yathayidaṁ, bhikkhave, ayonisomanasikāro.
ayoniso, bhikkhave, manasi karoto anuppannā ceva micchādiṭṭhi uppajjati uppannā ca micchādiṭṭhi pavaḍḍhatī”ti.

303.
“nāhaṁ, bhikkhave, aññaṁ ekadhammampi samanupassāmi yena anuppannā vā sammādiṭṭhi uppajjati uppannā vā sammādiṭṭhi pavaḍḍhati yathayidaṁ, bhikkhave, yonisomanasikāro.
yoniso, bhikkhave, manasi karoto anuppannā ceva sammādiṭṭhi uppajjati uppannā ca sammādiṭṭhi pavaḍḍhatī”ti.

304.
“nāhaṁ, bhikkhave, aññaṁ ekadhammampi samanupassāmi yena sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti yathayidaṁ, bhikkhave, micchādiṭṭhi.
micchādiṭṭhiyā, bhikkhave, samannāgatā sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti.

305.
“nāhaṁ, bhikkhave, aññaṁ ekadhammampi samanupassāmi yena sattā kāyassa bhedā paraṁ maraṇā sugatiṁ saggaṁ lokaṁ upapajjanti yathayidaṁ, bhikkhave, sammādiṭṭhi.
sammādiṭṭhiyā, bhikkhave, samannāgatā sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti.

306.
“micchādiṭṭhikassa, bhikkhave, purisapuggalassa yañceva kāyakammaṁ yathādiṭṭhi samattaṁ samādinnaṁ yañca vacīkammaṁ yathādiṭṭhi samattaṁ samādinnaṁ yañca manokammaṁ yathādiṭṭhi samattaṁ samādinnaṁ
yā ca cetanā yā ca patthanā yo ca paṇidhi ye ca saṅkhārā sabbe te dhammā aniṭṭhāya akantāya amanāpāya ahitāya dukkhāya saṁvattanti.
taṁ kissa hetu?
diṭṭhi hissa, bhikkhave, pāpikā.

seyyathāpi, bhikkhave, nimbabījaṁ vā kosātakibījaṁ vā tittakalābubījaṁ vā allāya pathaviyā nikkhittaṁ
yañceva pathavirasaṁ upādiyati yañca āporasaṁ upādiyati sabbaṁ taṁ tittakattāya kaṭukattāya asātattāya saṁvattati.
taṁ kissa hetu?
bījaṁ hissa, bhikkhave, pāpakaṁ.
evamevaṁ kho, bhikkhave, micchādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ yañca vacīkammaṁ yathādiṭṭhi samattaṁ samādinnaṁ yañca manokammaṁ yathādiṭṭhi samattaṁ samādinnaṁ
yā ca cetanā yā ca patthanā yo ca paṇidhi ye ca saṅkhārā sabbe te dhammā aniṭṭhāya akantāya amanāpāya ahitāya dukkhāya saṁvattanti.
taṁ kissa hetu?
diṭṭhi hissa, bhikkhave, pāpikā”ti.

307.
“sammādiṭṭhikassa, bhikkhave, purisapuggalassa yañceva kāyakammaṁ yathādiṭṭhi samattaṁ samādinnaṁ yañca vacīkammaṁ yathādiṭṭhi samattaṁ samādinnaṁ yañca manokammaṁ yathādiṭṭhi samattaṁ samādinnaṁ
yā ca cetanā yā ca patthanā yo ca paṇidhi ye ca saṅkhārā sabbe te dhammā iṭṭhāya kantāya manāpāya hitāya sukhāya saṁvattanti.
taṁ kissa hetu?
diṭṭhi hissa, bhikkhave, bhaddikā.
seyyathāpi, bhikkhave, ucchubījaṁ vā sālibījaṁ vā muddikābījaṁ vā allāya pathaviyā nikkhittaṁ
yañceva pathavirasaṁ upādiyati yañca āporasaṁ upādiyati sabbaṁ taṁ madhurattāya sātattāya asecanakattāya saṁvattati.
taṁ kissa hetu?
bījaṁ hissa, bhikkhave, bhaddakaṁ.
evamevaṁ kho, bhikkhave, sammādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ yañca vacīkammaṁ yathādiṭṭhi samattaṁ samādinnaṁ yañca manokammaṁ yathādiṭṭhi samattaṁ samādinnaṁ
yā ca cetanā yā ca patthanā yo ca paṇidhi ye ca saṅkhārā sabbe te dhammā iṭṭhāya kantāya manāpāya hitāya sukhāya saṁvattanti.
taṁ kissa hetu?
diṭṭhi hissa, bhikkhave, bhaddikā”ti.

vaggo dutiyo.
3. tatiyavaggo (AN 1.308-321)

308.
“ekapuggalo, bhikkhave, loke uppajjamāno uppajjati bahujanāhitāya bahujanāsukhāya, bahuno janassa anatthāya ahitāya dukkhāya devamanussānaṁ.
katamo ekapuggalo?
micchādiṭṭhiko hoti viparītadassano.
so bahujanaṁ saddhammā vuṭṭhāpetvā asaddhamme patiṭṭhāpeti.
ayaṁ kho, bhikkhave, ekapuggalo loke uppajjamāno uppajjati bahujanāhitāya bahujanāsukhāya, bahuno janassa anatthāya ahitāya dukkhāya devamanussānan”ti.

309.
“ekapuggalo, bhikkhave, loke uppajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussānaṁ.
katamo ekapuggalo?
sammādiṭṭhiko hoti aviparītadassano.
so bahujanaṁ asaddhammā vuṭṭhāpetvā saddhamme patiṭṭhāpeti.
ayaṁ kho, bhikkhave, ekapuggalo loke upapajjamāno uppajjati bahujanahitāya bahujanasukhāya, bahuno janassa atthāya hitāya sukhāya devamanussānan”ti.

310.
“nāhaṁ, bhikkhave, aññaṁ ekadhammampi samanupassāmi yaṁ evaṁ mahāsāvajjaṁ yathayidaṁ, bhikkhave, micchādiṭṭhi.
micchādiṭṭhiparamāni, bhikkhave, mahāsāvajjānī”ti.

311.
“nāhaṁ, bhikkhave, aññaṁ ekapuggalampi samanupassāmi yo evaṁ bahujanāhitāya paṭipanno bahujanāsukhāya, bahuno janassa anatthāya ahitāya dukkhāya devamanussānaṁ yathayidaṁ, bhikkhave, makkhali moghapuriso.
seyyathāpi, bhikkhave, nadīmukhe khippaṁ uḍḍeyya bahūnaṁ macchānaṁ ahitāya dukkhāya anayāya byasanāya;
evamevaṁ kho, bhikkhave, makkhali moghapuriso manussakhippaṁ maññe loke uppanno bahūnaṁ sattānaṁ ahitāya dukkhāya anayāya byasanāyā”ti.

312.
“durakkhāte, bhikkhave, dhammavinaye yo ca samādapeti yañca samādapeti yo ca samādapito tathattāya paṭipajjati sabbe te bahuṁ apuññaṁ pasavanti.
taṁ kissa hetu?
durakkhātattā, bhikkhave, dhammassā”ti.

313.
“svākkhāte, bhikkhave, dhammavinaye yo ca samādapeti yañca samādapeti yo ca samādapito tathattāya paṭipajjati sabbe te bahuṁ puññaṁ pasavanti.
taṁ kissa hetu?
svākkhātattā, bhikkhave, dhammassā”ti.

314.
“durakkhāte, bhikkhave, dhammavinaye dāyakena mattā jānitabbā, no paṭiggāhakena.
taṁ kissa hetu?
durakkhātattā, bhikkhave, dhammassā”ti.

315.
“svākkhāte, bhikkhave, dhammavinaye paṭiggāhakena mattā jānitabbā, no dāyakena.
taṁ kissa hetu?
svākkhātattā, bhikkhave, dhammassā”ti.

316.
“durakkhāte, bhikkhave, dhammavinaye yo āraddhavīriyo so dukkhaṁ viharati.
taṁ kissa hetu?
durakkhātattā, bhikkhave, dhammassā”ti.

317.
“svākkhāte, bhikkhave, dhammavinaye yo kusīto so dukkhaṁ viharati.
taṁ kissa hetu?
svākkhātattā, bhikkhave, dhammassā”ti.

318.
“durakkhāte, bhikkhave, dhammavinaye yo kusīto so sukhaṁ viharati.
taṁ kissa hetu?
durakkhātattā, bhikkhave, dhammassā”ti.

319.
“svākkhāte, bhikkhave, dhammavinaye yo āraddhavīriyo so sukhaṁ viharati.
taṁ kissa hetu?
svākkhātattā, bhikkhave, dhammassā”ti.

320.
“seyyathāpi, bhikkhave, appamattakopi gūtho duggandho hoti;
evamevaṁ kho ahaṁ, bhikkhave, appamattakampi bhavaṁ na vaṇṇemi, antamaso accharāsaṅghātamattampi”.

321.
“seyyathāpi, bhikkhave, appamattakampi muttaṁ duggandhaṁ hoti;
evamevaṁ kho ahaṁ, bhikkhave, appamattakampi bhavaṁ na vaṇṇemi, antamaso accharāsaṅghātamattampi”.


“seyyathāpi, bhikkhave, appamattakampi kheḷo duggandhaṁ hoti;
evamevaṁ kho ahaṁ, bhikkhave, appamattakampi bhavaṁ na vaṇṇemi, antamaso accharāsaṅghātamattampi”.


“seyyathāpi, bhikkhave, appamattakampi pubbo duggandhaṁ hoti;
evamevaṁ kho ahaṁ, bhikkhave, appamattakampi bhavaṁ na vaṇṇemi, antamaso accharāsaṅghātamattampi”.


“seyyathāpi, bhikkhave, appamattakampi lohitaṁ duggandhaṁ hoti;
evamevaṁ kho ahaṁ, bhikkhave, appamattakampi bhavaṁ na vaṇṇemi, antamaso accharāsaṅghātamattampi”.

vaggo tatiyo.
4. catutthavaggo (AN 1.322-363-365)

322.
“seyyathāpi, bhikkhave, appamattakaṁ imasmiṁ jambudīpe ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ;
atha kho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ pabbatavisamaṁ;
evamevaṁ kho, bhikkhave, appakā te sattā ye thalajā,
atha kho eteva sattā bahutarā ye odakā”.

323. “…
evamevaṁ kho, bhikkhave, appakā te sattā ye manussesu paccājāyanti;
atha kho eteva sattā bahutarā ye aññatra manussehi paccājāyanti.

“…
evamevaṁ kho, bhikkhave, appakā te sattā ye majjhimesu janapadesu paccājāyanti;
atha kho eteva sattā bahutarā ye paccantimesu janapadesu paccājāyanti aviññātāresu milakkhesu.

324. “…
evamevaṁ kho, bhikkhave, appakā te sattā ye paññavanto ajaḷā aneḷamūgā paṭibalā subhāsitadubbhāsitassa atthamaññātuṁ;
atha kho eteva sattā bahutarā ye duppaññā jaḷā eḷamūgā na paṭibalā subhāsitadubbhāsitassa atthamaññātuṁ.

325. “…
evamevaṁ kho, bhikkhave, appakā te sattā ye ariyena paññācakkhunā samannāgatā;
atha kho eteva sattā bahutarā ye avijjāgatā sammūḷhā.

326. “…
evamevaṁ kho, bhikkhave, appakā te sattā ye labhanti tathāgataṁ dassanāya;
atha kho eteva sattā bahutarā ye na labhanti tathāgataṁ dassanāya.

327. “…
evamevaṁ kho, bhikkhave, appakā te sattā ye labhanti tathāgatappaveditaṁ dhammavinayaṁ savanāya;
atha kho eteva sattā bahutarā ye na labhanti tathāgatappaveditaṁ dhammavinayaṁ savanāya.

328. “…
evamevaṁ kho, bhikkhave, appakā te sattā ye sutvā dhammaṁ dhārenti;
atha kho eteva sattā bahutarā ye sutvā dhammaṁ na dhārenti.

329. “…
evamevaṁ kho, bhikkhave, appakā te sattā ye dhātānaṁ dhammānaṁ atthaṁ upaparikkhanti;
atha kho eteva sattā bahutarā ye dhātānaṁ dhammānaṁ atthaṁ na upaparikkhanti.

330. “…
evamevaṁ kho, bhikkhave, appakā te sattā ye atthamaññāya dhammamaññāya dhammānudhammaṁ paṭipajjanti;
atha kho eteva sattā bahutarā ye atthamaññāya dhammamaññāya dhammānudhammaṁ na paṭipajjanti.

331. “…
evamevaṁ kho, bhikkhave, appakā te sattā ye saṁvejaniyesu ṭhānesu saṁvijjanti;
atha kho eteva sattā bahutarā ye saṁvejaniyesu ṭhānesu na saṁvijjanti.

332. “…
evamevaṁ kho, bhikkhave, appakā te sattā ye saṁviggā yoniso padahanti;
atha kho eteva sattā bahutarā ye saṁviggā yoniso na padahanti.

333. “…
evamevaṁ kho, bhikkhave, appakā te sattā ye vavassaggārammaṇaṁ karitvā labhanti samādhiṁ labhanti cittassekaggataṁ;
atha kho eteva sattā bahutarā ye vavassaggārammaṇaṁ karitvā na labhanti samādhiṁ na labhanti cittassekaggataṁ.

334. “…
evamevaṁ kho, bhikkhave, appakā te sattā ye annaggarasaggānaṁ lābhino;
atha kho eteva sattā bahutarā ye annaggarasaggānaṁ na lābhino, uñchena kapālābhatena yāpenti.

335. “…
evamevaṁ kho, bhikkhave, appakā te sattā ye attharasassa dhammarasassa vimuttirasassa lābhino;
atha kho eteva sattā bahutarā ye attharasassa dhammarasassa vimuttirasassa na lābhino.
tasmātiha, bhikkhave, evaṁ sikkhitabbaṁ —
attharasassa dhammarasassa vimuttirasassa lābhino bhavissāmāti.
evañhi vo, bhikkhave, sikkhitabbanti.

336.
“seyyathāpi, bhikkhave, appamattakaṁ imasmiṁ jambudīpe ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ;
atha kho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ pabbatavisamaṁ.
evamevaṁ kho, bhikkhave, appakā te sattā ye manussā cutā manussesu paccājāyanti,
atha kho eteva sattā bahutarā ye manussā cutā niraye paccājāyanti.”

337.
“seyyathāpi, bhikkhave, appamattakaṁ imasmiṁ jambudīpe ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ;
atha kho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ pabbatavisamaṁ.
evamevaṁ kho, bhikkhave, appakā te sattā ye manussā cutā manussesu paccājāyanti,
atha kho eteva sattā bahutarā ye manussā cutā tiracchānayoniyā paccājāyanti.”

338.
“seyyathāpi, bhikkhave, appamattakaṁ imasmiṁ jambudīpe ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ;
atha kho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ pabbatavisamaṁ.
evamevaṁ kho, bhikkhave, appakā te sattā ye manussā cutā manussesu paccājāyanti,
atha kho eteva sattā bahutarā ye manussā cutā pettivisaye paccājāyanti.”

339. “…
evamevaṁ kho, bhikkhave, appakā te sattā ye manussā cutā devesu paccājāyanti;
atha kho eteva sattā bahutarā ye manussā cutā niraye paccājāyanti.”

340. “…
evamevaṁ kho, bhikkhave, appakā te sattā ye manussā cutā devesu paccājāyanti;
atha kho eteva sattā bahutarā ye manussā cutā tiracchānayoniyā paccājāyanti.”

341. “…
evamevaṁ kho, bhikkhave, appakā te sattā ye manussā cutā devesu paccājāyanti;
atha kho eteva sattā bahutarā ye manussā cutā pettivisaye paccājāyanti.”

342. “…
evamevaṁ kho, bhikkhave, appakā te sattā ye devā cutā devesu paccājāyanti;
atha kho eteva sattā bahutarā ye devā cutā niraye paccājāyanti.”

343. “…
evamevaṁ kho, bhikkhave, appakā te sattā ye devā cutā devesu paccājāyanti;
atha kho eteva sattā bahutarā ye devā cutā tiracchānayoniyā paccājāyanti.”

344. “…
evamevaṁ kho, bhikkhave, appakā te sattā ye devā cutā devesu paccājāyanti;
atha kho eteva sattā bahutarā ye devā cutā pettivisaye paccājāyanti.”

345. “…
evamevaṁ kho, bhikkhave, appakā te sattā ye devā cutā manussesu paccājāyanti;
atha kho eteva sattā bahutarā ye devā cutā niraye paccājāyanti.”

346. “…
evamevaṁ kho, bhikkhave, appakā te sattā ye devā cutā manussesu paccājāyanti;
atha kho eteva sattā bahutarā ye devā cutā tiracchānayoniyā paccājāyanti.”

347. “…
evamevaṁ kho, bhikkhave, appakā te sattā ye devā cutā manussesu paccājāyanti;
atha kho eteva sattā bahutarā ye devā cutā pettivisaye paccājāyanti.”

348. “…
evamevaṁ kho, bhikkhave, appakā te sattā ye nirayā cutā manussesu paccājāyanti;
atha kho eteva sattā bahutarā ye nirayā cutā niraye paccājāyanti.”

349. “…
evamevaṁ kho, bhikkhave, appakā te sattā ye nirayā cutā manussesu paccājāyanti;
atha kho eteva sattā bahutarā ye nirayā cutā tiracchānayoniyā paccājāyanti.”

350. “…
evamevaṁ kho, bhikkhave, appakā te sattā ye nirayā cutā manussesu paccājāyanti;
atha kho eteva sattā bahutarā ye nirayā cutā pettivisaye paccājāyanti.”

351. “…
evamevaṁ kho, bhikkhave, appakā te sattā ye nirayā cutā devesu paccājāyanti;
atha kho eteva sattā bahutarā ye nirayā cutā niraye paccājāyanti.”

352. “…
evamevaṁ kho, bhikkhave, appakā te sattā ye nirayā cutā devesu paccājāyanti;
atha kho eteva sattā bahutarā ye nirayā cutā tiracchānayoniyā paccājāyanti.”

353. “…
evamevaṁ kho, bhikkhave, appakā te sattā ye nirayā cutā devesu paccājāyanti;
atha kho eteva sattā bahutarā ye nirayā cutā pettivisaye paccājāyanti.”

354. “…
evamevaṁ kho, bhikkhave, appakā te sattā ye tiracchānayoniyā cutā manussesu paccājāyanti;
atha kho eteva sattā bahutarā ye tiracchānayoniyā cutā niraye paccājāyanti.”

355. “…
evamevaṁ kho, bhikkhave, appakā te sattā ye tiracchānayoniyā cutā manussesu paccājāyanti;
atha kho eteva sattā bahutarā ye tiracchānayoniyā cutā tiracchānayoniyā paccājāyanti.”

356. “…
evamevaṁ kho, bhikkhave, appakā te sattā ye tiracchānayoniyā cutā manussesu paccājāyanti;
atha kho eteva sattā bahutarā ye tiracchānayoniyā cutā pettivisaye paccājāyanti.”

357. “…
evamevaṁ kho, bhikkhave, appakā te sattā ye tiracchānayoniyā cutā devesu paccājāyanti;
atha kho eteva sattā bahutarā ye tiracchānayoniyā cutā niraye paccājāyanti.”

358. “…
evamevaṁ kho, bhikkhave, appakā te sattā ye tiracchānayoniyā cutā devesu paccājāyanti;
atha kho eteva sattā bahutarā ye tiracchānayoniyā cutā tiracchānayoniyā paccājāyanti.”

359. “…
evamevaṁ kho, bhikkhave, appakā te sattā ye tiracchānayoniyā cutā devesu paccājāyanti;
atha kho eteva sattā bahutarā ye tiracchānayoniyā cutā pettivisaye paccājāyanti.”

360. “…
evamevaṁ kho, bhikkhave, appakā te sattā ye pettivisayā cutā manussesu paccājāyanti;
atha kho eteva sattā bahutarā ye pettivisayā cutā niraye paccājāyanti.”

361. “…
evamevaṁ kho, bhikkhave, appakā te sattā ye pettivisayā cutā manussesu paccājāyanti;
atha kho eteva sattā bahutarā ye pettivisayā cutā tiracchānayoniyā paccājāyanti.”

362. “…
evamevaṁ kho, bhikkhave, appakā te sattā ye pettivisayā cutā manussesu paccājāyanti;
atha kho eteva sattā bahutarā ye pettivisayā cutā pettivisaye paccājāyanti.”

363. “…
evamevaṁ kho, bhikkhave, appakā te sattā ye pettivisayā cutā devesu paccājāyanti;
atha kho eteva sattā bahutarā ye pettivisayā cutā niraye paccājāyanti.”

364. “…
evamevaṁ kho, bhikkhave, appakā te sattā ye pettivisayā cutā devesu paccājāyanti;
atha kho eteva sattā bahutarā ye pettivisayā cutā tiracchānayoniyā paccājāyanti.”

365. “…
evamevaṁ kho, bhikkhave, appakā te sattā ye pettivisayā cutā devesu paccājāyanti;
atha kho eteva sattā bahutarā ye pettivisayā cutā pettivisaye paccājāyanti.”

vaggo catuttho.
jambudīpapeyyālo niṭṭhito.
ekadhammapāḷi soḷasamo.
17. pasādakaradhammavaggo

366.
“addhamidaṁ, bhikkhave, lābhānaṁ yadidaṁ āraññikattaṁ.”
367.
“addhamidaṁ, bhikkhave, lābhānaṁ yadidaṁ piṇḍapātikattaṁ.”
368.
“addhamidaṁ, bhikkhave, lābhānaṁ yadidaṁ paṁsukūlikattaṁ.”
369.
“addhamidaṁ, bhikkhave, lābhānaṁ yadidaṁ tecīvarikattaṁ.”
370.
“addhamidaṁ, bhikkhave, lābhānaṁ yadidaṁ dhammakathikattaṁ.”
371.
“addhamidaṁ, bhikkhave, lābhānaṁ yadidaṁ vinayadharattaṁ.”
372.
“addhamidaṁ, bhikkhave, lābhānaṁ yadidaṁ bāhusaccaṁ.”
373.
“addhamidaṁ, bhikkhave, lābhānaṁ yadidaṁ thāvareyyaṁ.”
374.
“addhamidaṁ, bhikkhave, lābhānaṁ yadidaṁ ākappasampadā.”
375.
“addhamidaṁ, bhikkhave, lābhānaṁ yadidaṁ parivārasampadā.”
376.
“addhamidaṁ, bhikkhave, lābhānaṁ yadidaṁ mahāparivāratā.”
377.
“addhamidaṁ, bhikkhave, lābhānaṁ yadidaṁ kolaputti.”
378.
“addhamidaṁ, bhikkhave, lābhānaṁ yadidaṁ vaṇṇapokkharatā.”
379.
“addhamidaṁ, bhikkhave, lābhānaṁ yadidaṁ kalyāṇavākkaraṇatā.”
380.
“addhamidaṁ, bhikkhave, lābhānaṁ yadidaṁ appicchatā.”
381.
“addhamidaṁ, bhikkhave, lābhānaṁ yadidaṁ appābādhatā”ti.

soḷasa pasādakaradhammā niṭṭhitā.
pasādakaradhammavaggo sattarasamo.
  18. aparāccharāsaṅghātavaggo

382.
“accharāsaṅghātamattampi ce, bhikkhave, bhikkhu paṭhamaṁ jhānaṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

383.
“accharāsaṅghātamattampi ce, bhikkhave, bhikkhu dutiyaṁ jhānaṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

384.
“accharāsaṅghātamattampi ce, bhikkhave, bhikkhu tatiyaṁ jhānaṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

385.
“accharāsaṅghātamattampi ce, bhikkhave, bhikkhu catutthaṁ jhānaṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

386.
“accharāsaṅghātamattampi ce, bhikkhave, bhikkhu mettaṁ cetovimuttiṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

387.
“accharāsaṅghātamattampi ce, bhikkhave, bhikkhu karuṇaṁ cetovimuttiṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

388.
“accharāsaṅghātamattampi ce, bhikkhave, bhikkhu muditaṁ cetovimuttiṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

389.
“accharāsaṅghātamattampi ce, bhikkhave, bhikkhu upekkhaṁ cetovimuttiṁ bhāveti,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

390.
“accharāsaṅghātamattampi ce, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

391.
“accharāsaṅghātamattampi ce, bhikkhave, bhikkhu vedanāsu vedanānupassī viharati ātāpī sampajāno satimā vineyya loke abhijjhādomanassaṁ,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

392.
“accharāsaṅghātamattampi ce, bhikkhave, bhikkhu citte cittānupassī viharati ātāpī sampajāno satimā vineyya loke abhijjhādomanassaṁ,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

393.
“accharāsaṅghātamattampi ce, bhikkhave, bhikkhu dhammesu dhammānupassī viharati ātāpī sampajāno satimā vineyya loke abhijjhādomanassaṁ,
ayaṁ vuccati, bhikkhave;
‘bhikkhu arittajjhāno viharati, satthusāsanakaro ovādapatikaro, amoghaṁ raṭṭhapiṇḍaṁ bhuñjati.’
ko pana vādo ye naṁ bahulīkarontī”ti!

394. anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati;
395. uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati.
396. anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati;
397. uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati.

398. chandasamādhipadhānasaṅkhārasamannāgataṁ iddhipādaṁ bhāveti …
399. vīriyasamādhipadhānasaṅkhārasamannāgataṁ iddhipādaṁ bhāveti …
400. cittasamādhipadhānasaṅkhārasamannāgataṁ iddhipādaṁ bhāveti …
401. vīmaṁsāsamādhipadhānasaṅkhārasamannāgataṁ iddhipādaṁ bhāveti …

402. saddhindriyaṁ bhāveti …
403. vīriyindriyaṁ bhāveti …
404. satindriyaṁ bhāveti …
405. samādhindriyaṁ bhāveti …
406. paññindriyaṁ bhāveti …
407. saddhābalaṁ bhāveti …
408. vīriyabalaṁ bhāveti …
409. satibalaṁ bhāveti …
410. samādhibalaṁ bhāveti …
411. paññābalaṁ bhāveti …

412. satisambojjhaṅgaṁ bhāveti …
413. dhammavicayasambojjhaṅgaṁ bhāveti …
414. vīriyasambojjhaṅgaṁ bhāveti …
415. pītisambojjhaṅgaṁ bhāveti …
416. passaddhisambojjhaṅgaṁ bhāveti …
417. samādhisambojjhaṅgaṁ bhāveti …
418. upekkhāsambojjhaṅgaṁ bhāveti …

419. sammādiṭṭhiṁ bhāveti …
420. sammāsaṅkappaṁ bhāveti …
421. sammāvācaṁ bhāveti …
422. sammākammantaṁ bhāveti …
423. sammāājīvaṁ bhāveti …
424. sammāvāyāmaṁ bhāveti …
425. sammāsatiṁ bhāveti …
426. sammāsamādhiṁ bhāveti …

427. ajjhattaṁ rūpasaññī bahiddhā rūpāni passati parittāni suvaṇṇadubbaṇṇāni.
‘tāni abhibhuyya jānāmi passāmī’ti — evaṁsaññī hoti …
428. ajjhattaṁ rūpasaññī bahiddhā rūpāni passati appamāṇāni suvaṇṇadubbaṇṇāni.
‘tāni abhibhuyya jānāmi passāmī’ti — evaṁsaññī hoti …
429. ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni.
‘tāni abhibhuyya jānāmi passāmī’ti — evaṁsaññī hoti …
430. ajjhattaṁ arūpasaññī bahiddhā rūpāni passati appamāṇāni suvaṇṇadubbaṇṇāni.
‘tāni abhibhuyya jānāmi passāmī’ti — evaṁsaññī hoti …
431. ajjhattaṁ arūpasaññī bahiddhā rūpāni passati nīlāni nīlavaṇṇāni nīlanidassanāni nīlanibhāsāni.
‘tāni abhibhuyya jānāmi passāmī’ti — evaṁsaññī hoti …
432. ajjhattaṁ arūpasaññī bahiddhā rūpāni passati pītāni pītavaṇṇāni pītanidassanāni pītanibhāsāni.
‘tāni abhibhuyya jānāmi passāmī’ti — evaṁsaññī hoti …
433. ajjhattaṁ arūpasaññī bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni.
‘tāni abhibhuyya jānāmi passāmī’ti evaṁsaññī hoti …
434. ajjhattaṁ arūpasaññī bahiddhā rūpāni passati odātāni odātavaṇṇāni odātanidassanāni odātanibhāsāni.
‘tāni abhibhuyya jānāmi passāmī’ti — evaṁsaññī hoti …

435. rūpī rūpāni passati …
436. ajjhattaṁ arūpasaññī bahiddhā rūpāni passati
437. subhanteva adhimutto hoti …
438. sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharati …
439. sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati …
440. sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati …
441. sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati …
442. sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati …

443. pathavīkasiṇaṁ bhāveti …
444. āpokasiṇaṁ bhāveti …
445. tejokasiṇaṁ bhāveti …
446. vāyokasiṇaṁ bhāveti …
447. nīlakasiṇaṁ bhāveti …
448. pītakasiṇaṁ bhāveti …
449. lohitakasiṇaṁ bhāveti …
450. odātakasiṇaṁ bhāveti …
451. ākāsakasiṇaṁ bhāveti …
452. viññāṇakasiṇaṁ bhāveti …

453. asubhasaññaṁ bhāveti …
454. maraṇasaññaṁ bhāveti …
455. āhāre paṭikūlasaññaṁ bhāveti …
456. sabbaloke anabhiratisaññaṁ bhāveti …
457. aniccasaññaṁ bhāveti …
458. anicce dukkhasaññaṁ bhāveti …
459. dukkhe anattasaññaṁ bhāveti …
460. pahānasaññaṁ bhāveti …
461. virāgasaññaṁ bhāveti …
462. nirodhasaññaṁ bhāveti …

463. aniccasaññaṁ bhāveti …
464. anattasaññaṁ bhāveti …
465. maraṇasaññaṁ bhāveti …
466. āhāre paṭikūlasaññaṁ bhāveti …
467. sabbaloke anabhiratisaññaṁ bhāveti …
468. aṭṭhikasaññaṁ bhāveti …
469. puḷavakasaññaṁ bhāveti …
470. vinīlakasaññaṁ bhāveti …
471. vicchiddakasaññaṁ bhāveti …
472. uddhumātakasaññaṁ bhāveti …

473. buddhānussatiṁ bhāveti …
474. dhammānussatiṁ bhāveti …
475. saṅghānussatiṁ bhāveti …
476. sīlānussatiṁ bhāveti …
477. cāgānussatiṁ bhāveti …
478. devatānussatiṁ bhāveti …
479. ānāpānassatiṁ bhāveti …
480. maraṇassatiṁ bhāveti …
481. kāyagatāsatiṁ bhāveti …
482. upasamānussatiṁ bhāveti …

483. paṭhamajjhānasahagataṁ saddhindriyaṁ bhāveti …
484. paṭhamajjhānasahagataṁ vīriyindriyaṁ bhāveti … 
485. paṭhamajjhānasahagataṁ satindriyaṁ bhāveti …
486. paṭhamajjhānasahagataṁ samādhindriyaṁ bhāveti …
487. paṭhamajjhānasahagataṁ paññindriyaṁ bhāveti …
488. paṭhamajjhānasahagataṁ saddhābalaṁ bhāveti …
489. paṭhamajjhānasahagataṁ vīriyabalaṁ bhāveti …
490. paṭhamajjhānasahagataṁ satibalaṁ bhāveti …
491. paṭhamajjhānasahagataṁ samādhibalaṁ bhāveti …
492. paṭhamajjhānasahagataṁ paññābalaṁ bhāveti …

493. dutiyajjhānasahagataṁ saddhindriyaṁ bhāveti …
494. dutiyajjhānasahagataṁ vīriyindriyaṁ bhāveti …
495. dutiyajjhānasahagataṁ satindriyaṁ bhāveti …
496. dutiyajjhānasahagataṁ samādhindriyaṁ bhāveti …
497. dutiyajjhānasahagataṁ paññindriyaṁ bhāveti …
498. dutiyajjhānasahagataṁ saddhābalaṁ bhāveti …
499. dutiyajjhānasahagataṁ vīriyabalaṁ bhāveti …
500. dutiyajjhānasahagataṁ satibalaṁ bhāveti …
501. dutiyajjhānasahagataṁ samādhibalaṁ bhāveti …
502. dutiyajjhānasahagataṁ paññābalaṁ bhāveti …

503. tatiyajjhānasahagataṁ saddhindriyaṁ bhāveti …
504. tatiyajjhānasahagataṁ vīriyindriyaṁ bhāveti …
505. tatiyajjhānasahagataṁ satindriyaṁ bhāveti …
506. tatiyajjhānasahagataṁ samādhindriyaṁ bhāveti …
507. tatiyajjhānasahagataṁ paññindriyaṁ bhāveti …
508. tatiyajjhānasahagataṁ saddhābalaṁ bhāveti …
509. tatiyajjhānasahagataṁ vīriyabalaṁ bhāveti …
510. tatiyajjhānasahagataṁ satibalaṁ bhāveti …
511. tatiyajjhānasahagataṁ samādhibalaṁ bhāveti …
512. tatiyajjhānasahagataṁ paññābalaṁ bhāveti …

513. catutthajjhānasahagataṁ saddhindriyaṁ bhāveti …
514. catutthajjhānasahagataṁ vīriyindriyaṁ bhāveti …
515. catutthajjhānasahagataṁ satindriyaṁ bhāveti …
516. catutthajjhānasahagataṁ samādhindriyaṁ bhāveti …
517. catutthajjhānasahagataṁ paññindriyaṁ bhāveti …
518. catutthajjhānasahagataṁ saddhābalaṁ bhāveti …
519. catutthajjhānasahagataṁ vīriyabalaṁ bhāveti …
520. catutthajjhānasahagataṁ satibalaṁ bhāveti …
521. catutthajjhānasahagataṁ samādhibalaṁ bhāveti …
522. catutthajjhānasahagataṁ paññābalaṁ bhāveti …

523. mettāsahagataṁ saddhindriyaṁ bhāveti …
524. mettāsahagataṁ vīriyindriyaṁ bhāveti …
525. mettāsahagataṁ satindriyaṁ bhāveti …
526. mettāsahagataṁ samādhindriyaṁ bhāveti …
527. mettāsahagataṁ paññindriyaṁ bhāveti …
528. mettāsahagataṁ saddhābalaṁ bhāveti …
529. mettāsahagataṁ vīriyabalaṁ bhāveti …
530. mettāsahagataṁ satibalaṁ bhāveti …
531. mettāsahagataṁ samādhibalaṁ bhāveti …
532. mettāsahagataṁ paññābalaṁ bhāveti …

533. karuṇāsahagataṁ saddhindriyaṁ bhāveti …
534. karuṇāsahagataṁ vīriyindriyaṁ bhāveti …
535. karuṇāsahagataṁ satindriyaṁ bhāveti …
536. karuṇāsahagataṁ samādhindriyaṁ bhāveti …
537. karuṇāsahagataṁ paññindriyaṁ bhāveti …
538. karuṇāsahagataṁ saddhābalaṁ bhāveti …
539. karuṇāsahagataṁ vīriyabalaṁ bhāveti …
540. karuṇāsahagataṁ satibalaṁ bhāveti …
541. karuṇāsahagataṁ samādhibalaṁ bhāveti …
542. karuṇāsahagataṁ paññābalaṁ bhāveti …

543. muditāsahagataṁ saddhindriyaṁ bhāveti …
544. muditāsahagataṁ vīriyindriyaṁ bhāveti …
545. muditāsahagataṁ satindriyaṁ bhāveti …
546. muditāsahagataṁ samādhindriyaṁ bhāveti …
547. muditāsahagataṁ paññindriyaṁ bhāveti …
548. muditāsahagataṁ saddhābalaṁ bhāveti …
549. muditāsahagataṁ vīriyabalaṁ bhāveti …
550. muditāsahagataṁ satibalaṁ bhāveti …
551. muditāsahagataṁ samādhibalaṁ bhāveti …
552. muditāsahagataṁ paññābalaṁ bhāveti …

553. upekkhāsahagataṁ saddhindriyaṁ bhāveti …
554. upekkhāsahagataṁ vīriyindriyaṁ bhāveti …
555. upekkhāsahagataṁ satindriyaṁ bhāveti …
556. upekkhāsahagataṁ samādhindriyaṁ bhāveti …
557. upekkhāsahagataṁ paññindriyaṁ bhāveti …
558. upekkhāsahagataṁ saddhābalaṁ bhāveti …
559. upekkhāsahagataṁ vīriyabalaṁ bhāveti …
560. upekkhāsahagataṁ satibalaṁ bhāveti …
561. upekkhāsahagataṁ samādhibalaṁ bhāveti …
562. upekkhāsahagataṁ paññābalaṁ bhāveti …

ayaṁ vuccati, bhikkhave —
‘bhikkhu arittajjhāno viharati satthusāsanakaro ovādapatikaro, amoghaṁ raṭṭhapiṇḍaṁ bhuñjati’.
ko pana vādo ye naṁ bahulīkarontī”ti!

aparāccharāsaṅghātavaggo aṭṭhārasamo.
19. kāyagatāsativaggo

563.
“yassa kassaci, bhikkhave, mahāsamuddo cetasā phuṭo antogadhā tassa kunnadiyo yā kāci samuddaṅgamā;
evamevaṁ, bhikkhave, yassa kassaci kāyagatā sati bhāvitā bahulīkatā antogadhā tassa kusalā dhammā ye keci vijjābhāgiyā”ti.

564.
“ekadhammo, bhikkhave, bhāvito bahulīkato mahato saṁvegāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato mahato saṁvegāya saṁvattatī”ti.

565.
“ekadhammo, bhikkhave, bhāvito bahulīkato mahato atthāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato mahato atthāya saṁvattatī”ti.

566.
“ekadhammo, bhikkhave, bhāvito bahulīkato mahato yogakkhemāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato mahato yogakkhemāya saṁvattatī”ti.

567.
“ekadhammo, bhikkhave, bhāvito bahulīkato ñāṇadassanappaṭilābhāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato satisampajaññāya saṁvattatī”ti.

568.
“ekadhammo, bhikkhave, bhāvito bahulīkato satisampajaññāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato ñāṇadassanappaṭilābhāya saṁvattatī”ti.

569.
“ekadhammo, bhikkhave, bhāvito bahulīkato diṭṭhadhammasukhavihārāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato diṭṭhadhammasukhavihārāya saṁvattatī”ti.

570.
“ekadhammo, bhikkhave, bhāvito bahulīkato vijjāvimuttiphalasacchikiriyāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato vijjāvimuttiphalasacchikiriyāya saṁvattatī”ti.

571.
“ekadhamme, bhikkhave, bhāvite bahulīkate kāyopi passambhati, cittampi passambhati, vitakkavicārāpi vūpasammanti, kevalāpi vijjābhāgiyā dhammā bhāvanāpāripūriṁ gacchanti.
katamasmiṁ ekadhamme?
kāyagatāya satiyā.
imasmiṁ kho, bhikkhave, ekadhamme bhāvite bahulīkate kāyopi passambhati, cittampi passambhati, vitakkavicārāpi vūpasammanti, kevalāpi vijjābhāgiyā dhammā bhāvanāpāripūriṁ gacchantī”ti.

572.
“ekadhamme, bhikkhave, bhāvite bahulīkate anuppannā ceva akusalā dhammā nuppajjanti, uppannā ca akusalā dhammā pahīyanti.
katamasmiṁ ekadhamme?
kāyagatāya satiyā.
imasmiṁ kho, bhikkhave, ekadhamme bhāvite bahulīkate anuppannā ceva akusalā dhammā nuppajjanti, uppannā ca akusalā dhammā pahīyantī”ti.

573.
“ekadhamme, bhikkhave, bhāvite bahulīkate anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya saṁvattanti.
katamasmiṁ ekadhamme?
kāyagatāya satiyā.
imasmiṁ kho, bhikkhave, ekadhamme bhāvite bahulīkate anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya saṁvattantī”ti.

574.
“ekadhamme, bhikkhave, bhāvite bahulīkate
avijjā pahīyati,
vijjā uppajjati,
asmimāno pahīyati,
anusayā samugghātaṁ gacchanti,
saṁyojanā pahīyanti.
katamasmiṁ ekadhamme?
kāyagatāya satiyā.
imasmiṁ kho, bhikkhave, ekadhamme bhāvite bahulīkate
avijjā pahīyati,
vijjā uppajjati,
asmimāno pahīyati,
anusayā samugghātaṁ gacchanti,
saṁyojanā pahīyantī”ti.

575-576.
“ekadhammo, bhikkhave, bhāvito bahulīkato
paññāpabhedāya saṁvattati …
anupādāparinibbānāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato
paññāpabhedāya saṁvattati …
anupādāparinibbānāya saṁvattatī”ti.

577-579.
“ekadhamme, bhikkhave, bhāvite bahulīkate
anekadhātupaṭivedho hoti …
nānādhātupaṭivedho hoti …
anekadhātupaṭisambhidā hoti.
katamasmiṁ ekadhamme?
kāyagatāya satiyā.
imesmiṁ kho, bhikkhave, ekadhamme bhāvite bahulīkate
anekadhātupaṭivedho hoti …
nānādhātupaṭivedho hoti …
anekadhātupaṭisambhidā hotī”ti.

580-583.
“ekadhammo, bhikkhave, bhāvito bahulīkato
sotāpattiphalasacchikiriyāya saṁvattati …
sakadāgāmiphalasacchikiriyāya saṁvattati …
anāgāmiphalasacchikiriyāya saṁvattati …
arahattaphalasacchikiriyāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato
sotāpattiphalasacchikiriyāya saṁvattati …
sakadāgāmiphalasacchikiriyāya saṁvattati …
anāgāmiphalasacchikiriyāya saṁvattati …
arahattaphalasacchikiriyāya saṁvattatī”ti.

584-599.
“ekadhammo, bhikkhave, bhāvito bahulīkato
paññāpaṭilābhāya saṁvattati …
paññāvuddhiyā saṁvattati …
paññāvepullāya saṁvattati …
mahāpaññatāya saṁvattati …
puthupaññatāya saṁvattati …
vipulapaññatāya saṁvattati …
gambhīrapaññatāya saṁvattati …
asāmantapaññatāya saṁvattati …
bhūripaññatāya saṁvattati …
paññābāhullāya saṁvattati …
sīghapaññatāya saṁvattati …
lahupaññatāya saṁvattati …
hāsapaññatāya saṁvattati …
javanapaññatāya saṁvattati …
tikkhapaññatāya saṁvattati …
nibbedhikapaññatāya saṁvattati.
katamo ekadhammo?
kāyagatā sati.
ayaṁ kho, bhikkhave, ekadhammo bhāvito bahulīkato
paññāpaṭilābhāya saṁvattati …
paññāvuddhiyā saṁvattati …
paññāvepullāya saṁvattati …
mahāpaññatāya saṁvattati …
puthupaññatāya saṁvattati …
vipulapaññatāya saṁvattati …
gambhīrapaññatāya saṁvattati …
asāmantapaññatāya saṁvattati …
bhūripaññatāya saṁvattati …
paññābāhullāya saṁvattati …
sīghapaññatāya saṁvattati …
lahupaññatāya saṁvattati …
hāsapaññatāya saṁvattati …
javanapaññatāya saṁvattati …
tikkhapaññatāya saṁvattati …
nibbedhikapaññatāya saṁvattatī”ti.

kāyagatāsativaggo ekūnavīsatimo.
20. amatavaggo

600.
“amataṁ te, bhikkhave, na paribhuñjanti ye kāyagatāsatiṁ na paribhuñjanti.
amataṁ te, bhikkhave, paribhuñjanti ye kāyagatāsatiṁ paribhuñjantī”ti.

601.
“amataṁ tesaṁ, bhikkhave, aparibhuttaṁ yesaṁ kāyagatāsati aparibhuttā.
amataṁ tesaṁ, bhikkhave, paribhuttaṁ yesaṁ kāyagatāsati paribhuttā”ti.

602.
“amataṁ tesaṁ, bhikkhave, parihīnaṁ yesaṁ kāyagatāsati parihīnā.
amataṁ tesaṁ, bhikkhave, aparihīnaṁ yesaṁ kāyagatāsati aparihīnā”ti.

603.
“amataṁ tesaṁ, bhikkhave, viraddhaṁ yesaṁ kāyagatāsati viraddhā.
amataṁ tesaṁ, bhikkhave, āraddhaṁ yesaṁ kāyagatāsati āraddhā”ti.

604.
“amataṁ te, bhikkhave, pamādiṁsu ye kāyagatāsatiṁ pamādiṁsu.
amataṁ te, bhikkhave, na pamādiṁsu ye kāyagatāsatiṁ na pamādiṁsu”.

605.
“amataṁ tesaṁ, bhikkhave, pamuṭṭhaṁ yesaṁ kāyagatāsati pamuṭṭhā.
amataṁ tesaṁ, bhikkhave, appamuṭṭhaṁ yesaṁ kāyagatāsati appamuṭṭhā”ti.

606.
“amataṁ tesaṁ, bhikkhave, anāsevitaṁ yesaṁ kāyagatāsati anāsevitā.
amataṁ tesaṁ, bhikkhave, āsevitaṁ yesaṁ kāyagatāsati āsevitā”ti.

607.
“amataṁ tesaṁ, bhikkhave, abhāvitaṁ yesaṁ kāyagatāsati abhāvitā.
amataṁ tesaṁ, bhikkhave, bhāvitaṁ yesaṁ kāyagatāsati bhāvitā”ti.

608.
“amataṁ tesaṁ, bhikkhave, abahulīkataṁ yesaṁ kāyagatāsati abahulīkatā.
amataṁ tesaṁ, bhikkhave, bahulīkataṁ yesaṁ kāyagatāsati bahulīkatā”ti.

609.
“amataṁ tesaṁ, bhikkhave, anabhiññātaṁ yesaṁ kāyagatāsati anabhiññātā.
amataṁ tesaṁ, bhikkhave, abhiññātaṁ yesaṁ kāyagatāsati abhiññātā”ti.

610.
“amataṁ tesaṁ, bhikkhave, apariññātaṁ yesaṁ kāyagatāsati apariññātā.
amataṁ tesaṁ, bhikkhave, pariññātaṁ yesaṁ kāyagatāsati pariññātā”ti.

611.
“amataṁ tesaṁ, bhikkhave, asacchikataṁ yesaṁ kāyagatāsati asacchikatā.
amataṁ tesaṁ, bhikkhave, sacchikataṁ yesaṁ kāyagatāsati sacchikatā”ti.

(idamavoca bhagavā. attamanā te bhikkhū bhagavato bhāsitaṁ abhinandunti.)
amatavaggo vīsatimo.

ekakanipātapāḷi niṭṭhitā.
