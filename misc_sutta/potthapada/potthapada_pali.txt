 sīlakkhandhavaggapāḷi 9. poṭṭhapādasuttaṃ (DN 9)

406.
evaṃ me sutaṃ.
ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
tena kho pana samayena poṭṭhapādo paribbājako samayappavādake tindukācīre ekasālake mallikāya ārāme paṭivasati mahatiyā paribbājakaparisāya saddhiṃ tiṃsamattehi paribbājakasatehi.
atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.
407.
atha kho bhagavato etadahosi:
“atippago kho tāva sāvatthiyaṃ piṇḍāya carituṃ.
yaṃnūnāhaṃ yena samayappavādako tindukācīro ekasālako mallikāya ārāmo, yena poṭṭhapādo paribbājako tenupasaṅkameyyan”ti.
atha kho bhagavā yena samayappavādako tindukācīro ekasālako mallikāya ārāmo tenupasaṅkami.
408.
tena kho pana samayena poṭṭhapādo paribbājako mahatiyā paribbājakaparisāya saddhiṃ nisinno hoti
unnādiniyā uccāsaddamahāsaddāya anekavihitaṃ tiracchānakathaṃ kathentiyā.
seyyathidaṃ - rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ
annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ
ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ
itthikathaṃ sūrakathaṃ visikhākathaṃ kumbhaṭṭhānakathaṃ
pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ iti vā.
409.
addasā kho poṭṭhapādo paribbājako bhagavantaṃ dūratova āgacchantaṃ; disvāna sakaṃ parisaṃ saṇṭhapesi:
“appasaddā bhonto hontu, mā bhonto saddamakattha.
ayaṃ samaṇo gotamo āgacchati.
appasaddakāmo kho so āyasmā appasaddassa vaṇṇavādī.
appeva nāma appasaddaṃ parisaṃ viditvā upasaṅkamitabbaṃ maññeyyā”ti.
evaṃ vutte te paribbājakā tuṇhī ahesuṃ.
410.
atha kho bhagavā yena poṭṭhapādo paribbājako tenupasaṅkami.
atha kho poṭṭhapādo paribbājako bhagavantaṃ etadavoca:
“etu kho, bhante, bhagavā.
svāgataṃ, bhante, bhagavato.
cirassaṃ kho, bhante, bhagavā imaṃ pariyāyamakāsi, yadidaṃ idhāgamanāya.
nisīdatu, bhante, bhagavā, idaṃ āsanaṃ paññattan”ti.
nisīdi bhagavā paññatte āsane.
poṭṭhapādopi kho paribbājako aññataraṃ nīcaṃ āsanaṃ gahetvā ekamantaṃ nisīdi.
ekamantaṃ nisinnaṃ kho poṭṭhapādaṃ paribbājakaṃ bhagavā etadavoca:
“kāya nuttha, poṭṭhapāda, etarahi kathāya sannisinnā,
kā ca pana vo antarākathā vippakatā”ti?
411.
evaṃ vutte poṭṭhapādo paribbājako bhagavantaṃ etadavoca:
“tiṭṭhatesā, bhante, kathā, yāya mayaṃ etarahi kathāya sannisinnā.
nesā, bhante, kathā bhagavato dullabhā bhavissati pacchāpi savanāya.
purimāni, bhante, divasāni purimatarāni, nānātitthiyānaṃ samaṇabrāhmaṇānaṃ kotūhalasālāya sannisinnānaṃ sannipatitānaṃ abhisaññānirodhe kathā udapādi:
‘kathaṃ nu kho, bho, abhisaññānirodho hotī’ti?
tatrekacce evamāhaṃsu:
‘ahetū appaccayā purisassa saññā uppajjantipi nirujjhantipi.
yasmiṃ samaye uppajjanti, saññī tasmiṃ samaye hoti.
yasmiṃ samaye nirujjhanti, asaññī tasmiṃ samaye hotī’ti.
ittheke abhisaññānirodhaṃ paññapenti.

“tamañño evamāha:
‘na kho pana metaṃ, bho, evaṃ bhavissati.
saññā hi, bho, purisassa attā.
sā ca kho upetipi apetipi.
yasmiṃ samaye upeti, saññī tasmiṃ samaye hoti.
yasmiṃ samaye apeti, asaññī tasmiṃ samaye hotī’ti.
ittheke abhisaññānirodhaṃ paññapenti.

“tamañño evamāha:
‘na kho pana metaṃ, bho, evaṃ bhavissati.
santi hi, bho, samaṇabrāhmaṇā mahiddhikā mahānubhāvā.
te imassa purisassa saññaṃ upakaḍḍhantipi apakaḍḍhantipi.
yasmiṃ samaye upakaḍḍhanti, saññī tasmiṃ samaye hoti.
yasmiṃ samaye apakaḍḍhanti, asaññī tasmiṃ samaye hotī’ti.
ittheke abhisaññānirodhaṃ paññapenti.

“tamañño evamāha:
‘na kho pana metaṃ, bho, evaṃ bhavissati.
santi hi, bho, devatā mahiddhikā mahānubhāvā.
tā imassa purisassa saññaṃ upakaḍḍhantipi apakaḍḍhantipi.
yasmiṃ samaye upakaḍḍhanti, saññī tasmiṃ samaye hoti.
yasmiṃ samaye apakaḍḍhanti, asaññī tasmiṃ samaye hotī’ti.
ittheke abhisaññānirodhaṃ paññapenti.

“tassa mayhaṃ, bhante, bhagavantaṃyeva ārabbha sati udapādi:
‘aho nūna bhagavā, aho nūna sugato, yo imesaṃ dhammānaṃ sukusalo’ti.
bhagavā, bhante, kusalo, bhagavā pakataññū abhisaññānirodhassa.
kathaṃ nu kho, bhante, abhisaññānirodho hotī”ti?
412.
“tatra, poṭṭhapāda, ye te samaṇabrāhmaṇā evamāhaṃsu:
‘ahetū appaccayā purisassa saññā uppajjantipi nirujjhantipī’ti, āditova tesaṃ aparaddhaṃ.
taṃ kissa hetu?
sahetū hi, poṭṭhapāda, sappaccayā purisassa saññā uppajjantipi nirujjhantipi.
sikkhā ekā saññā uppajjati,
sikkhā ekā saññā nirujjhati”.
413.
“kā ca sikkhā”ti?
bhagavā avoca:
“idha, poṭṭhapāda, tathāgato loke uppajjati arahaṃ, sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā.

so imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.
so dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.

191. (MN2 190-212)
“taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto.
so taṃ dhammaṃ sutvā tathāgate saddhaṃ paṭilabhati.
so tena saddhāpaṭilābhena samannāgato iti paṭisañcikkhati — ‘sambādho gharāvāso rajopatho, abbhokāso pabbajjā.
nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.
yaṃnūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ti.

192.
“so aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya
kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.

193.
“so evaṃ pabbajito samāno pātimokkhasaṃvarasaṃvuto viharati ācāragocarasampanno,
aṇumattesu vajjesu bhayadassāvī,
samādāya sikkhati sikkhāpadesu,
kāyakammavacīkammena samannāgato kusalena,
parisuddhājīvo sīlasampanno,
indriyesu guttadvāro,
satisampajaññena samannāgato, santuṭṭho.

194.
“kathañca, poṭṭhapāda, bhikkhu sīlasampanno hoti?
idha, poṭṭhapāda, bhikkhu pāṇātipātaṃ pahāya pāṇātipātā paṭivirato hoti.
nihitadaṇḍo nihitasattho lajjī dayāpanno sabbapāṇabhūtahitānukampī viharati.
idampissa hoti sīlasmiṃ.


“adinnādānaṃ pahāya adinnādānā paṭivirato hoti dinnādāyī dinnapāṭikaṅkhī, athenena sucibhūtena attanā viharati.
idampissa hoti sīlasmiṃ.

“abrahmacariyaṃ pahāya brahmacārī hoti ārācārī virato methunā gāmadhammā.
idampissa hoti sīlasmiṃ.

“musāvādaṃ pahāya musāvādā paṭivirato hoti
saccavādī saccasandho theto paccayiko avisaṃvādako lokassa.
idampissa hoti sīlasmiṃ.

“pisuṇaṃ vācaṃ pahāya pisuṇāya vācāya paṭivirato hoti;
ito sutvā na amutra akkhātā imesaṃ bhedāya;
amutra vā sutvā na imesaṃ akkhātā, amūsaṃ bhedāya.
iti bhinnānaṃ vā sandhātā,
sahitānaṃ vā anuppadātā,
samaggārāmo samaggarato samagganandī samaggakaraṇiṃ vācaṃ bhāsitā hoti.
idampissa hoti sīlasmiṃ.

“pharusaṃ vācaṃ pahāya pharusāya vācāya paṭivirato hoti;
yā sā vācā nelā
kaṇṇasukhā pemanīyā hadayaṅgamā
porī bahujanakantā bahujanamanāpā tathārūpiṃ vācaṃ bhāsitā hoti.
idampissa hoti sīlasmiṃ.

“samphappalāpaṃ pahāya samphappalāpā paṭivirato hoti
kālavādī bhūtavādī atthavādī
dhammavādī vinayavādī,
nidhānavatiṃ vācaṃ bhāsitā hoti
kālena sāpadesaṃ pariyantavatiṃ atthasaṃhitaṃ.
idampissa hoti sīlasmiṃ.

“bījagāmabhūtagāmasamārambhā paṭivirato hoti.
ekabhattiko hoti rattūparato virato vikālabhojanā.
naccagītavāditavisūkadassanā paṭivirato hoti.
mālāgandhavilepanadhāraṇamaṇḍanavibhūsanaṭṭhānā paṭivirato hoti.
uccāsayanamahāsayanā paṭivirato hoti.
jātarūparajatapaṭiggahaṇā paṭivirato hoti.
āmakadhaññapaṭiggahaṇā paṭivirato hoti.
āmakamaṃsapaṭiggahaṇā paṭivirato hoti.
itthikumārikapaṭiggahaṇā paṭivirato hoti.
dāsidāsapaṭiggahaṇā paṭivirato hoti.
ajeḷakapaṭiggahaṇā paṭivirato hoti.
kukkuṭasūkarapaṭiggahaṇā paṭivirato hoti.
hatthigavassavaḷavapaṭiggahaṇā paṭivirato hoti.
khettavatthupaṭiggahaṇā paṭivirato hoti.
dūteyyapahiṇagamanānuyogā paṭivirato hoti.
kayavikkayā paṭivirato hoti.
tulākūṭakaṃsakūṭamānakūṭā paṭivirato hoti.
ukkoṭanavañcananikatisāciyogā paṭivirato hoti.
chedanavadhabandhanaviparāmosāalopasahasākārā paṭivirato hoti.
idampissa hoti sīlasmiṃ.
195.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ bījagāmabhūtagāmasamārambhaṃ anuyuttā viharanti.
seyyathidaṃ — mūlabījaṃ khandhabījaṃ phaḷubījaṃ aggabījaṃ bījabījameva pañcamaṃ,
iti evarūpā bījagāmabhūtagāmasamārambhā paṭivirato hoti.
idampissa hoti sīlasmiṃ.
196.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ sannidhikāraparibhogaṃ anuyuttā viharanti.
seyyathidaṃ — annasannidhiṃ pānasannidhiṃ
vatthasannidhiṃ yānasannidhiṃ sayanasannidhiṃ
gandhasannidhiṃ āmisasannidhiṃ,
iti vā iti evarūpā sannidhikāraparibhogā paṭivirato hoti.
idampissa hoti sīlasmiṃ.
197.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ visūkadassanaṃ anuyuttā viharanti.
seyyathidaṃ — naccaṃ gītaṃ vāditaṃ pekkhaṃ akkhānaṃ pāṇissaraṃ
vetāḷaṃ kumbhathūṇaṃ sobhanakaṃ caṇḍālaṃ vaṃsaṃ dhovanaṃ
hatthiyuddhaṃ assayuddhaṃ mahiṃsayuddhaṃ usabhayuddhaṃ ajayuddhaṃ meṇḍayuddhaṃ kukkuṭayuddhaṃ vaṭṭakayuddhaṃ
daṇḍayuddhaṃ muṭṭhiyuddhaṃ nibbuddhaṃ uyyodhikaṃ balaggaṃ senābyūhaṃ anīkadassanaṃ
iti vā iti evarūpā visūkadassanā paṭivirato hoti.
idampissa hoti sīlasmiṃ.
198.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ jūtappamādaṭṭhānānuyogaṃ anuyuttā viharanti.
seyyathidaṃ — aṭṭhapadaṃ dasapadaṃ ākāsaṃ parihārapathaṃ santikaṃ khalikaṃ ghaṭikaṃ salākahatthaṃ akkhaṃ paṅgacīraṃ vaṅkakaṃ mokkhacikaṃ ciṅgulikaṃ pattāḷhakaṃ rathakaṃ dhanukaṃ akkharikaṃ manesikaṃ yathāvajjaṃ
iti vā iti evarūpā jūtappamādaṭṭhānānuyogā paṭivirato hoti.
idampissa hoti sīlasmiṃ.
199.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ uccāsayanamahāsayanaṃ anuyuttā viharanti.
seyyathidaṃ — āsandiṃ pallaṅkaṃ gonakaṃ cittakaṃ paṭikaṃ paṭalikaṃ tūlikaṃ vikatikaṃ uddalomiṃ ekantalomiṃ kaṭṭissaṃ koseyyaṃ kuttakaṃ hatthattharaṃ assattharaṃ rathattharaṃ ajinappaveṇiṃ kadalimigapavarapaccattharaṇaṃ sauttaracchadaṃ ubhatolohitakūpadhānaṃ
iti vā iti evarūpā uccāsayanamahāsayanā paṭivirato hoti.
idampissa hoti sīlasmiṃ.
200.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ maṇḍanavibhūsanaṭṭhānānuyogaṃ anuyuttā viharanti.
seyyathidaṃ — ucchādanaṃ parimaddanaṃ nhāpanaṃ sambāhanaṃ ādāsaṃ añjanaṃ mālāgandhavilepanaṃ mukhacuṇṇaṃ mukhalepanaṃ hatthabandhaṃ sikhābandhaṃ daṇḍaṃ nāḷikaṃ asiṃ chattaṃ citrupāhanaṃ uṇhīsaṃ maṇiṃ vālabījaniṃ odātāni vatthāni dīghadasāni
iti vā iti evarūpā maṇḍanavibhūsanaṭṭhānānuyogā paṭivirato hoti.
idampissa hoti sīlasmiṃ.
201.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ tiracchānakathaṃ anuyuttā viharanti.
seyyathidaṃ — rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ
iti vā iti evarūpāya tiracchānakathāya paṭivirato hoti.
idampissa hoti sīlasmiṃ.
202.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ viggāhikakathaṃ anuyuttā viharanti.
seyyathidaṃ — na tvaṃ imaṃ dhammavinayaṃ ājānāsi, ahaṃ imaṃ dhammavinayaṃ ājānāmi,
kiṃ tvaṃ imaṃ dhammavinayaṃ ājānissasi,
micchā paṭipanno tvamasi, ahamasmi sammā paṭipanno,
sahitaṃ me, asahitaṃ te,
pure vacanīyaṃ pacchā avaca, pacchā vacanīyaṃ pure avaca,
adhiciṇṇaṃ te viparāvattaṃ, āropito te vādo,
niggahito tvamasi, cara vādappamokkhāya,
nibbeṭhehi vā sace pahosīti
iti vā iti evarūpāya viggāhikakathāya paṭivirato hoti.
idampissa hoti sīlasmiṃ.
203.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṃ dūteyyapahiṇagamanānuyogaṃ anuyuttā viharanti.
seyyathidaṃ — raññaṃ, rājamahāmattānaṃ, khattiyānaṃ, brāhmaṇānaṃ, gahapatikānaṃ, kumārānaṃ —
‘idha gaccha, amutrāgaccha,
idaṃ hara, amutra idaṃ āharā’ti
iti vā iti evarūpā dūteyyapahiṇagamanānuyogā paṭivirato hoti.
idampissa hoti sīlasmiṃ.
204.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te kuhakā ca honti lapakā ca nemittikā ca nippesikā ca lābhena lābhaṃ nijigīṃsitāro ca. iti evarūpā kuhanalapanā paṭivirato hoti.
idampissa hoti sīlasmiṃ”.
205.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — aṅgaṃ nimittaṃ uppātaṃ supinaṃ lakkhaṇaṃ mūsikacchinnaṃ aggihomaṃ
dabbihomaṃ thusahomaṃ kaṇahomaṃ taṇḍulahomaṃ sappihomaṃ telahomaṃ mukhahomaṃ lohitahomaṃ
aṅgavijjā vatthuvijjā khattavijjā sivavijjā bhūtavijjā bhūrivijjā ahivijjā visavijjā
vicchikavijjā mūsikavijjā sakuṇavijjā vāyasavijjā pakkajjhānaṃ saraparittāṇaṃ migacakkaṃ
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
206.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — maṇilakkhaṇaṃ vatthalakkhaṇaṃ daṇḍalakkhaṇaṃ satthalakkhaṇaṃ asilakkhaṇaṃ
usulakkhaṇaṃ dhanulakkhaṇaṃ āvudhalakkhaṇaṃ itthilakkhaṇaṃ purisalakkhaṇaṃ kumāralakkhaṇaṃ kumārilakkhaṇaṃ
dāsalakkhaṇaṃ dāsilakkhaṇaṃ hatthilakkhaṇaṃ assalakkhaṇaṃ mahiṃsalakkhaṇaṃ usabhalakkhaṇaṃ golakkhaṇaṃ
ajalakkhaṇaṃ meṇḍalakkhaṇaṃ kukkuṭalakkhaṇaṃ vaṭṭakalakkhaṇaṃ godhālakkhaṇaṃ
kaṇṇikalakkhaṇaṃ kacchapalakkhaṇaṃ migalakkhaṇaṃ
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
207.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — raññaṃ niyyānaṃ bhavissati, raññaṃ aniyyānaṃ bhavissati,
abbhantarānaṃ raññaṃ upayānaṃ bhavissati, bāhirānaṃ raññaṃ apayānaṃ bhavissati,
bāhirānaṃ raññaṃ upayānaṃ bhavissati, abbhantarānaṃ raññaṃ apayānaṃ bhavissati,
abbhantarānaṃ raññaṃ jayo bhavissati, bāhirānaṃ raññaṃ parājayo bhavissati,
bāhirānaṃ raññaṃ jayo bhavissati, abbhantarānaṃ raññaṃ parājayo bhavissati,
iti imassa jayo bhavissati, imassa parājayo bhavissati
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
208.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — candaggāho bhavissati, sūriyaggāho bhavissati, nakkhattaggāho bhavissati,
candimasūriyānaṃ pathagamanaṃ bhavissati, candimasūriyānaṃ uppathagamanaṃ bhavissati,
nakkhattānaṃ pathagamanaṃ bhavissati, nakkhattānaṃ uppathagamanaṃ bhavissati,
ukkāpāto bhavissati, disāḍāho bhavissati, bhūmicālo bhavissati, devadudrabhi bhavissati,
candimasūriyanakkhattānaṃ uggamanaṃ ogamanaṃ saṃkilesaṃ vodānaṃ bhavissati,
evaṃvipāko candaggāho bhavissati, evaṃvipāko sūriyaggāho bhavissati, evaṃvipāko nakkhattaggāho bhavissati,
evaṃvipākaṃ candimasūriyānaṃ pathagamanaṃ bhavissati,
evaṃvipākaṃ candimasūriyānaṃ uppathagamanaṃ bhavissati,
evaṃvipākaṃ nakkhattānaṃ pathagamanaṃ bhavissati,
evaṃvipākaṃ nakkhattānaṃ uppathagamanaṃ bhavissati,
evaṃvipāko ukkāpāto bhavissati, evaṃvipāko disāḍāho bhavissati, evaṃvipāko bhūmicālo bhavissati, evaṃvipāko devadudrabhi bhavissati, evaṃvipākaṃ candimasūriyanakkhattānaṃ uggamanaṃ ogamanaṃ saṃkilesaṃ vodānaṃ bhavissati
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
209.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — suvuṭṭhikā bhavissati, dubbuṭṭhikā bhavissati,
subhikkhaṃ bhavissati, dubbhikkhaṃ bhavissati,
khemaṃ bhavissati, bhayaṃ bhavissati,
rogo bhavissati, ārogyaṃ bhavissati,
muddā, gaṇanā, saṅkhānaṃ, kāveyyaṃ, lokāyataṃ
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
210.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — āvāhanaṃ vivāhanaṃ saṃvaraṇaṃ vivaraṇaṃ saṅkiraṇaṃ vikiraṇaṃ
subhagakaraṇaṃ dubbhagakaraṇaṃ viruddhagabbhakaraṇaṃ jivhānibandhanaṃ hanusaṃhananaṃ
hatthābhijappanaṃ hanujappanaṃ kaṇṇajappanaṃ ādāsapañhaṃ
kumārikapañhaṃ devapañhaṃ ādiccupaṭṭhānaṃ mahatupaṭṭhānaṃ abbhujjalanaṃ sirivhāyanaṃ
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
211.
“yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṃ kappenti.
seyyathidaṃ — santikammaṃ paṇidhikammaṃ bhūtakammaṃ bhūrikammaṃ vassakammaṃ vossakammaṃ
vatthukammaṃ vatthuparikammaṃ ācamanaṃ nhāpanaṃ juhanaṃ vamanaṃ virecanaṃ uddhaṃvirecanaṃ adhovirecanaṃ sīsavirecanaṃ
kaṇṇatelaṃ nettatappanaṃ natthukammaṃ añjanaṃ paccañjanaṃ sālākiyaṃ sallakattiyaṃ
dārakatikicchā, mūlabhesajjānaṃ anuppadānaṃ, osadhīnaṃ paṭimokkho
iti vā iti evarūpāya tiracchānavijjāya micchājīvā paṭivirato hoti.
idampissa hoti sīlasmiṃ.
212.
“sa kho so, poṭṭhapāda, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato.
seyyathāpi — poṭṭhapāda, rājā khattiyo muddhābhisitto nihatapaccāmitto na kutoci bhayaṃ samanupassati, yadidaṃ paccatthikato; evameva kho, poṭṭhapāda, bhikkhu evaṃ sīlasampanno na kutoci bhayaṃ samanupassati, yadidaṃ sīlasaṃvarato.
so iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti.
evaṃ kho, poṭṭhapāda, bhikkhu sīlasampanno hoti.
213.
“kathañca, poṭṭhapāda, bhikkhu indriyesu guttadvāro hoti?
idha, poṭṭhapāda, bhikkhu cakkhunā rūpaṃ disvā na nimittaggāhī hoti nānubyañjanaggāhī.
yatvādhikaraṇamenaṃ cakkhundriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati.

sotena saddaṃ sutvā na nimittaggāhī hoti nānubyañjanaggāhī.
yatvādhikaraṇamenaṃ sotindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati sotindriyaṃ, sotindriye saṃvaraṃ āpajjati.

ghānena gandhaṃ ghāyitvā na nimittaggāhī hoti nānubyañjanaggāhī.
yatvādhikaraṇamenaṃ ghānindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati ghānindriyaṃ, ghānindriye saṃvaraṃ āpajjati.

jivhāya rasaṃ sāyitvā na nimittaggāhī hoti nānubyañjanaggāhī.
yatvādhikaraṇamenaṃ jivhindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati jivhindriyaṃ, jivhindriye saṃvaraṃ āpajjati.

kāyena phoṭṭhabbaṃ phusitvā na nimittaggāhī hoti nānubyañjanaggāhī.
yatvādhikaraṇamenaṃ kāyindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati kāyindriyaṃ, kāyindriye saṃvaraṃ āpajjati.

manasā dhammaṃ viññāya na nimittaggāhī hoti nānubyañjanaggāhī.
yatvādhikaraṇamenaṃ manindriyaṃ asaṃvutaṃ viharantaṃ abhijjhā domanassā pāpakā akusalā dhammā anvāssaveyyuṃ,
tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati.

so iminā ariyena indriyasaṃvarena samannāgato ajjhattaṃ abyāsekasukhaṃ paṭisaṃvedeti.
evaṃ kho, poṭṭhapāda, bhikkhu indriyesu guttadvāro hoti.
214.
“kathañca, poṭṭhapāda, bhikkhu satisampajaññena samannāgato hoti?
idha, poṭṭhapāda, bhikkhu abhikkante paṭikkante sampajānakārī hoti,
ālokite vilokite sampajānakārī hoti,
samiñjite pasārite sampajānakārī hoti,
saṅghāṭipattacīvaradhāraṇe sampajānakārī hoti,
asite pīte khāyite sāyite sampajānakārī hoti,
uccārapassāvakamme sampajānakārī hoti,
gate ṭhite nisinne sutte jāgarite bhāsite tuṇhībhāve sampajānakārī hoti.
evaṃ kho, poṭṭhapāda, bhikkhu satisampajaññena samannāgato hoti.
215.
“kathañca, poṭṭhapāda, bhikkhu santuṭṭho hoti?
idha, poṭṭhapāda, bhikkhu santuṭṭho hoti kāyaparihārikena cīvarena,
kucchiparihārikena piṇḍapātena.
so yena yeneva pakkamati, samādāyeva pakkamati.
seyyathāpi, poṭṭhapāda, pakkhī sakuṇo yena yeneva ḍeti, sapattabhārova ḍeti.
evameva kho, poṭṭhapāda, bhikkhu santuṭṭho hoti kāyaparihārikena cīvarena
kucchiparihārikena piṇḍapātena.
so yena yeneva pakkamati, samādāyeva pakkamati.
evaṃ kho, poṭṭhapāda, bhikkhu santuṭṭho hoti.
216.
“so iminā ca ariyena sīlakkhandhena samannāgato,
iminā ca ariyena indriyasaṃvarena samannāgato,
iminā ca ariyena satisampajaññena samannāgato,
imāya ca ariyāya santuṭṭhiyā samannāgato,
vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ.
so pacchābhattaṃ piṇḍapātappaṭikkanto nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.
217.
“so abhijjhaṃ loke pahāya vigatābhijjhena cetasā viharati,
abhijjhāya cittaṃ parisodheti.
byāpādapadosaṃ pahāya abyāpannacitto viharati
sabbapāṇabhūtahitānukampī, byāpādapadosā cittaṃ parisodheti.
thinamiddhaṃ pahāya vigatathinamiddho viharati
ālokasaññī, sato sampajāno, thinamiddhā cittaṃ parisodheti.
uddhaccakukkuccaṃ pahāya anuddhato viharati,
ajjhattaṃ vūpasantacitto, uddhaccakukkuccā cittaṃ parisodheti.
vicikicchaṃ pahāya tiṇṇavicikiccho viharati,
akathaṃkathī kusalesu dhammesu, vicikicchāya cittaṃ parisodheti.
218.
“seyyathāpi, poṭṭhapāda, puriso iṇaṃ ādāya kammante payojeyya.
tassa te kammantā samijjheyyuṃ.
so yāni ca porāṇāni iṇamūlāni, tāni ca byantiṃ kareyya, siyā cassa uttariṃ avasiṭṭhaṃ dārabharaṇāya.
tassa evamassa — ‘ahaṃ kho pubbe iṇaṃ ādāya kammante payojesiṃ.
tassa me te kammantā samijjhiṃsu.
sohaṃ yāni ca porāṇāni iṇamūlāni, tāni ca byantiṃ akāsiṃ, atthi ca me uttariṃ avasiṭṭhaṃ dārabharaṇāyā’ti.
so tatonidānaṃ labhetha pāmojjaṃ, adhigaccheyya somanassaṃ.
219.
“seyyathāpi, poṭṭhapāda, puriso ābādhiko assa dukkhito bāḷhagilāno;
bhattañcassa nacchādeyya, na cassa kāye balamattā.
so aparena samayena tamhā ābādhā mucceyya;
bhattaṃ cassa chādeyya, siyā cassa kāye balamattā.
tassa evamassa — ‘ahaṃ kho pubbe ābādhiko ahosiṃ dukkhito bāḷhagilāno;
bhattañca me nacchādesi, na ca me āsi kāye balamattā.
somhi etarahi tamhā ābādhā mutto;
bhattañca me chādeti, atthi ca me kāye balamattā’ti.
so tatonidānaṃ labhetha pāmojjaṃ, adhigaccheyya somanassaṃ.
220.
“seyyathāpi, poṭṭhapāda, puriso bandhanāgāre baddho assa.
so aparena samayena tamhā bandhanāgārā mucceyya sotthinā abbhayena,
na cassa kiñci bhogānaṃ vayo.
tassa evamassa — ‘ahaṃ kho pubbe bandhanāgāre baddho ahosiṃ,
somhi etarahi tamhā bandhanāgārā mutto sotthinā abbhayena.
natthi ca me kiñci bhogānaṃ vayo’ti.
so tatonidānaṃ labhetha pāmojjaṃ, adhigaccheyya somanassaṃ.
221.
“seyyathāpi, poṭṭhapāda, puriso dāso assa anattādhīno parādhīno na yenakāmaṃgamo.
so aparena samayena tamhā dāsabyā mucceyya attādhīno aparādhīno bhujisso yenakāmaṃgamo.
tassa evamassa — ‘ahaṃ kho pubbe dāso ahosiṃ anattādhīno parādhīno na yenakāmaṃgamo.
somhi etarahi tamhā dāsabyā mutto attādhīno aparādhīno bhujisso yenakāmaṃgamo’ti.
so tatonidānaṃ labhetha pāmojjaṃ, adhigaccheyya somanassaṃ.
222.
“seyyathāpi, poṭṭhapāda, puriso sadhano sabhogo kantāraddhānamaggaṃ paṭipajjeyya dubbhikkhaṃ sappaṭibhayaṃ.
so aparena samayena taṃ kantāraṃ nitthareyya sotthinā, gāmantaṃ anupāpuṇeyya khemaṃ appaṭibhayaṃ.
tassa evamassa — ‘ahaṃ kho pubbe sadhano sabhogo kantāraddhānamaggaṃ paṭipajjiṃ dubbhikkhaṃ sappaṭibhayaṃ.
somhi etarahi taṃ kantāraṃ nitthiṇṇo sotthinā, gāmantaṃ anuppatto khemaṃ appaṭibhayan’ti.
so tatonidānaṃ labhetha pāmojjaṃ, adhigaccheyya somanassaṃ.
223.
“evameva kho, poṭṭhapāda, bhikkhu yathā iṇaṃ yathā rogaṃ yathā bandhanāgāraṃ yathā dāsabyaṃ yathā kantāraddhānamaggaṃ, evaṃ ime pañca nīvaraṇe appahīne attani samanupassati.
224.
“seyyathāpi, poṭṭhapāda, yathā āṇaṇyaṃ yathā ārogyaṃ yathā bandhanāmokkhaṃ yathā bhujissaṃ yathā khemantabhūmiṃ; evameva kho, poṭṭhapāda, bhikkhu ime pañca nīvaraṇe pahīne attani samanupassati.

“tassime pañcanīvaraṇe pahīne attani samanupassato pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati.

so vivicceva kāmehi, vivicca akusalehi dhammehi, savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.
tassa yā purimā kāmasaññā, sā nirujjhati.
vivekajapītisukhasukhumasaccasaññā tasmiṃ samaye hoti, vivekajapītisukhasukhuma-saccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayaṃ sikkhā”ti bhagavā avoca.

“puna caparaṃ, poṭṭhapāda, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati.
tassa yā purimā vivekajapītisukhasukhumasaccasaññā, sā nirujjhati.
samādhijapītisukhasukhumasaccasaññā tasmiṃ samaye hoti, samādhijapītisukhasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.

“puna caparaṃ, poṭṭhapāda, bhikkhu pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti:
“upekkhako satimā sukhavihārī”ti, tatiyaṃ jhānaṃ upasampajja viharati.
tassa yā purimā samādhijapītisukhasukhumasaccasaññā, sā nirujjhati.
upekkhāsukhasukhumasaccasaññā tasmiṃ samaye hoti, upekkhāsukhasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.

“puna caparaṃ, poṭṭhapāda, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.
tassa yā purimā upekkhāsukhasukhumasaccasaññā, sā nirujjhati.
adukkhamasukhasukhumasaccasaññā tasmiṃ samaye hoti,
adukkhamasukhasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.

“puna caparaṃ, poṭṭhapāda, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati.
tassa yā purimā rūpasaññā, sā nirujjhati.
ākāsānañcāyatanasukhumasaccasaññā tasmiṃ samaye hoti,
ākāsānañcāyatanasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.

“puna caparaṃ, poṭṭhapāda, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati.
tassa yā purimā ākāsānañcāyatanasukhumasaccasaññā, sā nirujjhati.
viññāṇañcāyatanasukhumasaccasaññā tasmiṃ samaye hoti,
viññāṇañcāyatanasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.

“puna caparaṃ, poṭṭhapāda, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati.
tassa yā purimā viññāṇañcāyatanasukhumasaccasaññā, sā nirujjhati.
ākiñcaññāyatanasukhumasaccasaññā tasmiṃ samaye hoti,
ākiñcaññāyatanasukhumasaccasaññīyeva tasmiṃ samaye hoti.
evampi sikkhā ekā saññā uppajjati, sikkhā ekā saññā nirujjhati.
ayampi sikkhā”ti bhagavā avoca.
414.
“yato kho, poṭṭhapāda, bhikkhu idha sakasaññī hoti,
so tato amutra tato amutra anupubbena saññaggaṃ phusati.
tassa saññagge ṭhitassa evaṃ hoti:
‘cetayamānassa me pāpiyo, acetayamānassa me seyyo.
ahañceva kho pana ceteyyaṃ, abhisaṅkhareyyaṃ, imā ca me saññā nirujjheyyuṃ, aññā ca oḷārikā saññā uppajjeyyuṃ;
yaṃnūnāhaṃ na ceva ceteyyaṃ na ca abhisaṅkhareyyan’ti.
so na ceva ceteti, na ca abhisaṅkharoti.
tassa acetayato anabhisaṅkharoto tā ceva saññā nirujjhanti, aññā ca oḷārikā saññā na uppajjanti.
so nirodhaṃ phusati.
evaṃ kho, poṭṭhapāda, anupubbābhisaññānirodha-sampajāna-samāpatti hoti.

“taṃ kiṃ maññasi, poṭṭhapāda,
api nu te ito pubbe evarūpā anupubbābhisaññānirodha-sampajāna-samāpatti sutapubbā”ti?
“no hetaṃ, bhante.
evaṃ kho ahaṃ, bhante, bhagavato bhāsitaṃ ājānāmi:
‘yato kho, poṭṭhapāda, bhikkhu idha sakasaññī hoti,
so tato amutra tato amutra anupubbena saññaggaṃ phusati,
tassa saññagge ṭhitassa evaṃ hoti:
“cetayamānassa me pāpiyo, acetayamānassa me seyyo.
ahañceva kho pana ceteyyaṃ abhisaṅkhareyyaṃ, imā ca me saññā nirujjheyyuṃ, aññā ca oḷārikā saññā uppajjeyyuṃ;
yaṃnūnāhaṃ na ceva ceteyyaṃ, na ca abhisaṅkhareyyan”ti.
so na ceva ceteti, na cābhisaṅkharoti,
tassa acetayato anabhisaṅkharoto tā ceva saññā nirujjhanti, aññā ca oḷārikā saññā na uppajjanti.
so nirodhaṃ phusati.
evaṃ kho, poṭṭhapāda, anupubbābhisaññānirodha-sampajāna-samāpatti hotī’”ti.
“evaṃ, poṭṭhapādā”ti.
415.
“ekaññeva nu kho, bhante, bhagavā saññaggaṃ paññapeti, udāhu puthūpi saññagge paññapetī”ti?
“ekampi kho ahaṃ, poṭṭhapāda, saññaggaṃ paññapemi, puthūpi saññagge paññapemī”ti.
“yathā kathaṃ pana, bhante, bhagavā ekampi saññaggaṃ paññapeti, puthūpi saññagge paññapetī”ti?
“yathā yathā kho, poṭṭhapāda, nirodhaṃ phusati, tathā tathāhaṃ saññaggaṃ paññapemi.
evaṃ kho ahaṃ, poṭṭhapāda, ekampi saññaggaṃ paññapemi, puthūpi saññagge paññapemī”ti.
416.
“saññā nu kho, bhante, paṭhamaṃ uppajjati, pacchā ñāṇaṃ, udāhu ñāṇaṃ paṭhamaṃ uppajjati, pacchā saññā, udāhu saññā ca ñāṇañca apubbaṃ acarimaṃ uppajjantī”ti?
“saññā kho, poṭṭhapāda, paṭhamaṃ uppajjati, pacchā ñāṇaṃ, saññuppādā ca pana ñāṇuppādo hoti.
so evaṃ pajānāti:
‘idappaccayā kira me ñāṇaṃ udapādī’ti.
iminā kho etaṃ, poṭṭhapāda, pariyāyena veditabbaṃ -
yathā saññā paṭhamaṃ uppajjati, pacchā ñāṇaṃ, saññuppādā ca pana ñāṇuppādo hotī”ti.
417.
“saññā nu kho, bhante, purisassa attā, udāhu aññā saññā añño attā”ti?
“kaṃ pana tvaṃ, poṭṭhapāda, attānaṃ paccesī”ti?
“oḷārikaṃ kho ahaṃ, bhante, attānaṃ paccemi rūpiṃ cātumahābhūtikaṃ kabaḷīkārāhārabhakkhan”ti.
“oḷāriko ca hi te, poṭṭhapāda, attā abhavissa rūpī cātumahābhūtiko kabaḷīkārāhārabhakkho.
evaṃ santaṃ kho te, poṭṭhapāda, aññāva saññā bhavissati añño attā.
tadamināpetaṃ, poṭṭhapāda, pariyāyena veditabbaṃ yathā aññāva saññā bhavissati añño attā.
tiṭṭhateva sāyaṃ, poṭṭhapāda, oḷāriko attā rūpī cātumahābhūtiko kabaḷīkārāhārabhakkho,
atha imassa purisassa aññā ca saññā uppajjanti, aññā ca saññā nirujjhanti.
iminā kho etaṃ, poṭṭhapāda, pariyāyena veditabbaṃ yathā aññāva saññā bhavissati añño attā”ti.
418.
“manomayaṃ kho ahaṃ, bhante, attānaṃ paccemi sabbaṅgapaccaṅgiṃ ahīnindriyan”ti.
“manomayo ca hi te, poṭṭhapāda, attā abhavissa sabbaṅgapaccaṅgī ahīnindriyo,
evaṃ santampi kho te, poṭṭhapāda, aññāva saññā bhavissati añño attā.
tadamināpetaṃ, poṭṭhapāda, pariyāyena veditabbaṃ yathā aññāva saññā bhavissati añño attā.
tiṭṭhateva sāyaṃ, poṭṭhapāda, manomayo attā sabbaṅgapaccaṅgī ahīnindriyo,
atha imassa purisassa aññā ca saññā uppajjanti, aññā ca saññā nirujjhanti.
imināpi kho etaṃ, poṭṭhapāda, pariyāyena veditabbaṃ yathā aññāva saññā bhavissati añño attā”ti.
419.
“arūpiṃ kho ahaṃ, bhante, attānaṃ paccemi saññāmayan”ti.
“arūpī ca hi te, poṭṭhapāda, attā abhavissa saññāmayo,
evaṃ santampi kho te, poṭṭhapāda, aññāva saññā bhavissati añño attā.
tadamināpetaṃ, poṭṭhapāda, pariyāyena veditabbaṃ yathā aññāva saññā bhavissati añño attā.
tiṭṭhateva sāyaṃ, poṭṭhapāda, arūpī attā saññāmayo,
atha imassa purisassa aññā ca saññā uppajjanti, aññā ca saññā nirujjhanti.
imināpi kho etaṃ, poṭṭhapāda, pariyāyena veditabbaṃ yathā aññāva saññā bhavissati añño attā”ti.
420.
“sakkā panetaṃ, bhante, mayā ñātuṃ:
‘saññā purisassa attā’ti vā ‘aññāva saññā añño attāti vā’ti?
“dujjānaṃ kho etaṃ, poṭṭhapāda, tayā aññadiṭṭhikena aññakhantikena aññarucikena aññatrāyogena aññatrācariyakena:
‘saññā purisassa attā’ti vā, ‘aññāva saññā añño attāti vā’”ti.

“sace taṃ, bhante, mayā dujjānaṃ aññadiṭṭhikena aññakhantikena aññarucikena aññatrāyogena aññatrācariyakena:
‘saññā purisassa attā’ti vā, ‘aññāva saññā añño attā’ti vā;

‘kiṃ pana, bhante, sassato loko, idameva saccaṃ moghamaññan’ti?
abyākataṃ kho etaṃ, poṭṭhapāda, mayā:
‘sassato loko, idameva saccaṃ moghamaññan’ti.

“kiṃ pana, bhante, ‘asassato loko, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘asassato loko, idameva saccaṃ moghamaññan’”ti.

“kiṃ pana, bhante, ‘antavā loko, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘antavā loko, idameva saccaṃ moghamaññan’”ti

“kiṃ pana, bhante, ‘anantavā loko, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘anantavā loko, idameva saccaṃ moghamaññan’”ti

“kiṃ pana, bhante, ‘taṃ jīvaṃ taṃ sarīraṃ, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘taṃ jīvaṃ taṃ sarīraṃ, idameva saccaṃ moghamaññan’”ti

“kiṃ pana, bhante, ‘aññaṃ jīvaṃ aññaṃ sarīraṃ, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘aññaṃ jīvaṃ aññaṃ sarīraṃ, idameva saccaṃ moghamaññan’”ti

“kiṃ pana, bhante, ‘hoti tathāgato paraṃ maraṇā, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘hoti tathāgato paraṃ maraṇā, idameva saccaṃ moghamaññan’”ti

“kiṃ pana, bhante, ‘na hoti tathāgato paraṃ maraṇā, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘na hoti tathāgato paraṃ maraṇā, idameva saccaṃ moghamaññan’”ti

“kiṃ pana, bhante, ‘hoti ca na ca hoti tathāgato paraṃ maraṇā, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘hoti ca na ca hoti tathāgato paraṃ maraṇā, idameva saccaṃ moghamaññan’”ti

“kiṃ pana, bhante, ‘neva hoti na na hoti tathāgato paraṃ maraṇā, idameva saccaṃ moghamaññan’”ti?
“etampi kho, poṭṭhapāda, mayā abyākataṃ:
‘neva hoti na na hoti tathāgato paraṃ maraṇā, idameva saccaṃ moghamaññan’”ti.

“kasmā panetaṃ, bhante, bhagavatā abyākatan”ti?
“na hetaṃ, poṭṭhapāda, atthasaṃhitaṃ na dhammasaṃhitaṃ nādibrahmacariyakaṃ,
na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati,
tasmā etaṃ mayā abyākatan”ti.

“kiṃ pana, bhante, bhagavatā byākatan”ti?
“idaṃ dukkhanti kho, poṭṭhapāda, mayā byākataṃ.
ayaṃ dukkhasamudayoti kho, poṭṭhapāda, mayā byākataṃ.
ayaṃ dukkhanirodhoti kho, poṭṭhapāda, mayā byākataṃ.
ayaṃ dukkhanirodhagāminī paṭipadāti kho, poṭṭhapāda, mayā byākatan”ti.

“kasmā panetaṃ, bhante, bhagavatā byākatan”ti?
“etañhi, poṭṭhapāda, atthasaṃhitaṃ, etaṃ dhammasaṃhitaṃ, etaṃ ādibrahmacariyakaṃ,
etaṃ nibbidāya virāgāya nirodhāya upasamāya abhiññāya sambodhāya nibbānāya saṃvattati;
tasmā etaṃ mayā byākatan”ti.
“evametaṃ, bhagavā, evametaṃ, sugata.
yassadāni, bhante, bhagavā kālaṃ maññatī”ti.
atha kho bhagavā uṭṭhāyāsanā pakkāmi.
421.
atha kho te paribbājakā acirapakkantassa bhagavato poṭṭhapādaṃ paribbājakaṃ samantato vācā sannitodakena sañjhabbharimakaṃsu:
“evameva panāyaṃ bhavaṃ poṭṭhapādo yaññadeva samaṇo gotamo bhāsati, taṃ tadevassa abbhanumodati:
‘evametaṃ bhagavā evametaṃ, sugatā’ti.
na kho pana mayaṃ kiñci samaṇassa gotamassa ekaṃsikaṃ dhammaṃ desitaṃ ājānāma:
‘sassato loko’ti vā, ‘asassato loko’ti vā,
‘antavā loko’ti vā, ‘anantavā loko’ti vā,
‘taṃ jīvaṃ taṃ sarīran’ti vā, ‘aññaṃ jīvaṃ aññaṃ sarīran’ti vā,
‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā,
‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā”ti.

evaṃ vutte poṭṭhapādo paribbājako te paribbājake etadavoca:
“ahampi kho, bho, na kiñci samaṇassa gotamassa ekaṃsikaṃ dhammaṃ desitaṃ ājānāmi:
‘sassato loko’ti vā, ‘asassato loko’ti vā,
‘antavā loko’ti vā, ‘anantavā loko’ti vā,
‘taṃ jīvaṃ taṃ sarīran’ti vā, ‘aññaṃ jīvaṃ aññaṃ sarīran’ti vā,
‘hoti tathāgato paraṃ maraṇā’ti vā, ‘na hoti tathāgato paraṃ maraṇā’ti vā,
‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā”ti;

api ca samaṇo gotamo bhūtaṃ tacchaṃ tathaṃ paṭipadaṃ paññapeti dhammaṭṭhitataṃ dhammaniyāmataṃ.
bhūtaṃ kho pana tacchaṃ tathaṃ paṭipadaṃ paññapentassa dhammaṭṭhitataṃ dhammaniyāmataṃ, kathañhi nāma mādiso viññū samaṇassa gotamassa subhāsitaṃ subhāsitato nābbhanumodeyyā”ti?
422.
atha kho dvīhatīhassa accayena citto ca hatthisāriputto poṭṭhapādo ca paribbājako yena bhagavā tenupasaṅkamiṃsu;
upasaṅkamitvā citto hatthisāriputto bhagavantaṃ abhivādetvā ekamantaṃ nisīdi.
poṭṭhapādo pana paribbājako bhagavatā saddhiṃ sammodi.
sammodanīyaṃ kathaṃ sāraṇīyaṃ vītisāretvā ekamantaṃ nisīdi.
ekamantaṃ nisinno kho poṭṭhapādo paribbājako bhagavantaṃ etadavoca:
“tadā maṃ, bhante, te paribbājakā acirapakkantassa bhagavato samantato vācāsannitodakena sañjhabbharimakaṃsu:
‘evameva panāyaṃ bhavaṃ poṭṭhapādo yaññadeva samaṇo gotamo bhāsati, taṃ tadevassa abbhanumodati:
‘evametaṃ bhagavā evametaṃ sugatā”ti.
na kho pana mayaṃ kiñci samaṇassa gotamassa ekaṃsikaṃ dhammaṃ desitaṃ ājānāma:
“sassato loko”ti vā, “asassato loko”ti vā,
“antavā loko”ti vā, “anantavā loko”ti vā,
“taṃ jīvaṃ taṃ sarīran”ti vā, “aññaṃ jīvaṃ aññaṃ sarīran”ti vā,
“hoti tathāgato paraṃ maraṇā”ti vā, “na hoti tathāgato paraṃ maraṇā”ti vā,
“hoti ca na ca hoti tathāgato paraṃ maraṇā”ti vā, “neva hoti na na hoti tathāgato paraṃ maraṇā”ti vā’ti.

evaṃ vuttāhaṃ, bhante, te paribbājake etadavocaṃ:
‘ahampi kho, bho, na kiñci samaṇassa gotamassa ekaṃsikaṃ dhammaṃ desitaṃ ājānāmi:
“sassato loko”ti vā, “asassato loko”ti vā,
“antavā loko”ti vā, “anantavā loko”ti vā,
“taṃ jīvaṃ taṃ sarīran”ti vā, “aññaṃ jīvaṃ aññaṃ sarīran”ti vā,
“hoti tathāgato paraṃ maraṇā”ti vā, “na hoti tathāgato paraṃ maraṇā”ti vā,
“hoti ca na ca hoti tathāgato paraṃ maraṇā”ti vā, “neva hoti na na hoti tathāgato paraṃ maraṇā”ti vā;

api ca samaṇo gotamo bhūtaṃ tacchaṃ tathaṃ paṭipadaṃ paññapeti dhammaṭṭhitataṃ dhammaniyāmataṃ.
bhūtaṃ kho pana tacchaṃ tathaṃ paṭipadaṃ paññapentassa dhammaṭṭhitataṃ dhammaniyāmataṃ, kathañhi nāma mādiso viññū samaṇassa gotamassa subhāsitaṃ subhāsitato nābbhanumodeyyā”ti?
423.
“sabbeva kho ete, poṭṭhapāda, paribbājakā andhā acakkhukā; tvaṃyeva nesaṃ eko cakkhumā.
ekaṃsikāpi hi kho, poṭṭhapāda, mayā dhammā desitā paññattā;
anekaṃsikāpi hi kho, poṭṭhapāda, mayā dhammā desitā paññattā.
“katame ca te, poṭṭhapāda, mayā anekaṃsikā dhammā desitā paññattā?

‘sassato loko’ti kho, poṭṭhapāda, mayā anekaṃsiko dhammo desito paññatto;
‘asassato loko’ti kho, poṭṭhapāda, mayā anekaṃsiko dhammo desito paññatto;
‘antavā loko’ti kho, poṭṭhapāda, mayā anekaṃsiko dhammo desito paññatto;
‘anantavā loko’ti kho, poṭṭhapāda, mayā anekaṃsiko dhammo desito paññatto;
‘taṃ jīvaṃ taṃ sarīran’ti kho, poṭṭhapāda, mayā anekaṃsiko dhammo desito paññatto;
‘aññaṃ jīvaṃ aññaṃ sarīran’ti kho, poṭṭhapāda, mayā anekaṃsiko dhammo desito paññatto;
‘hoti tathāgato paraṃ maraṇā’ti kho, poṭṭhapāda, mayā anekaṃsiko dhammo desito paññatto;
na hoti tathāgato paraṃ maraṇā’ti kho, poṭṭhapāda, mayā anekaṃsiko dhammo desito paññatto;
‘hoti ca na ca hoti tathāgato paraṃ maraṇā’ti kho, poṭṭhapāda, mayā anekaṃsiko dhammo desito paññatto;
‘neva hoti na na hoti tathāgato paraṃ maraṇā’ti kho, poṭṭhapāda, mayā anekaṃsiko dhammo desito paññatto.

“kasmā ca te, poṭṭhapāda, mayā anekaṃsikā dhammā desitā paññattā?
na hete, poṭṭhapāda, atthasaṃhitā na dhammasaṃhitā na ādibrahmacariyakā
na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti.
tasmā te mayā anekaṃsikā dhammā desitā paññattā”.
424.
“katame ca te, poṭṭhapāda, mayā ekaṃsikā dhammā desitā paññattā?
idaṃ dukkhanti kho, poṭṭhapāda, mayā ekaṃsiko dhammo desito paññatto.
ayaṃ dukkhasamudayoti kho, poṭṭhapāda, mayā ekaṃsiko dhammo desito paññatto.
ayaṃ dukkhanirodhoti kho, poṭṭhapāda, mayā ekaṃsiko dhammo desito paññatto.
ayaṃ dukkhanirodhagāminī paṭipadāti kho, poṭṭhapāda, mayā ekaṃsiko dhammo desito paññatto.

“kasmā ca te, poṭṭhapāda, mayā ekaṃsikā dhammā desitā paññattā?
ete, poṭṭhapāda, atthasaṃhitā, ete dhammasaṃhitā, ete ādibrahmacariyakā
ete nibbidāya virāgāya nirodhāya upasamāya abhiññāya sambodhāya nibbānāya saṃvattanti.
tasmā te mayā ekaṃsikā dhammā desitā paññattā.
425.
“santi, poṭṭhapāda, eke samaṇabrāhmaṇā evaṃvādino evaṃdiṭṭhino:
‘ekantasukhī attā hoti arogo paraṃ maraṇā’ti.
tyāhaṃ upasaṅkamitvā evaṃ vadāmi:
‘saccaṃ kira tumhe āyasmanto evaṃvādino evaṃdiṭṭhino:
“ekantasukhī attā hoti arogo paraṃ maraṇā’ti?
te ce me evaṃ puṭṭhā ‘āmā’ti paṭijānanti.
tyāhaṃ evaṃ vadāmi:
‘api pana tumhe āyasmanto ekantasukhaṃ lokaṃ jānaṃ passaṃ viharathā’ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto ekaṃ vā rattiṃ ekaṃ vā divasaṃ upaḍḍhaṃ vā rattiṃ upaḍḍhaṃ vā divasaṃ ekantasukhiṃ attānaṃ sañjānāthā’ti?
iti puṭṭhā ‘no’ti vadanti.
tyāhaṃ evaṃ vadāmi:
‘api pana tumhe āyasmanto jānātha:
“ayaṃ maggo ayaṃ paṭipadā ekantasukhassa lokassa sacchikiriyāyā’”ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto yā tā devatā ekantasukhaṃ lokaṃ upapannā, tāsaṃ bhāsamānānaṃ saddaṃ suṇātha:
“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;
mayampi hi, mārisā, evaṃpaṭipannā ekantasukhaṃ lokaṃ upapannā’ti?
iti puṭṭhā ‘no’ti vadanti.
“taṃ kiṃ maññasi, poṭṭhapāda,
nanu evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti.
426.
“seyyathāpi, poṭṭhapāda, puriso evaṃ vadeyya:
‘ahaṃ yā imasmiṃ janapade janapadakalyāṇī, taṃ icchāmi taṃ kāmemī’ti.
tamenaṃ evaṃ vadeyyuṃ:
‘ambho purisa, yaṃ tvaṃ janapadakalyāṇiṃ icchasi kāmesi,
jānāsi taṃ janapadakalyāṇiṃ khattiyī vā brāhmaṇī vā vessī vā suddī vā’ti?
iti puṭṭho ‘no’ti vadeyya.
tamenaṃ evaṃ vadeyyuṃ:
‘ambho purisa, yaṃ tvaṃ janapadakalyāṇiṃ icchasi kāmesi,
jānāsi taṃ janapadakalyāṇiṃ evaṃnāmā evaṃgottāti vā,
dīghā vā rassā vā majjhimā vā
kāḷī vā sāmā vā maṅguracchavī vāti,
amukasmiṃ gāme vā nigame vā nagare vā’ti?
iti puṭṭho ‘no’ti vadeyya.
tamenaṃ evaṃ vadeyyuṃ:
‘ambho purisa, yaṃ tvaṃ na jānāsi na passasi, taṃ tvaṃ icchasi kāmesī’ti?
iti puṭṭho ‘āmā’ti vadeyya.
“taṃ kiṃ maññasi, poṭṭhapāda,
nanu evaṃ sante tassa purisassa appāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tassa purisassa appāṭihīrakataṃ bhāsitaṃ sampajjatī”ti.

“evameva kho, poṭṭhapāda, ye te samaṇabrāhmaṇā evaṃvādino evaṃdiṭṭhino:
‘ekantasukhī attā hoti arogo paraṃ maraṇā’ti.
tyāhaṃ upasaṅkamitvā evaṃ vadāmi:
‘saccaṃ kira tumhe āyasmanto evaṃvādino evaṃdiṭṭhino:
“ekantasukhī attā hoti arogo paraṃ maraṇā’”ti?
te ce me evaṃ puṭṭhā ‘āmā’ti paṭijānanti.
tyāhaṃ evaṃ vadāmi:
‘api pana tumhe āyasmanto ekantasukhaṃ lokaṃ jānaṃ passaṃ viharathā’ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto ekaṃ vā rattiṃ ekaṃ vā divasaṃ upaḍḍhaṃ vā rattiṃ upaḍḍhaṃ vā divasaṃ ekantasukhiṃ attānaṃ sañjānāthā’ti?
iti puṭṭhā ‘no’ti vadanti.
tyāhaṃ evaṃ vadāmi:
‘api pana tumhe āyasmanto jānātha:
“ayaṃ maggo ayaṃ paṭipadā ekantasukhassa lokassa sacchikiriyāyā’ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto yā tā devatā ekantasukhaṃ lokaṃ upapannā, tāsaṃ bhāsamānānaṃ saddaṃ suṇātha:
“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;
mayampi hi, mārisā, evaṃpaṭipannā ekantasukhaṃ lokaṃ upapannā’”ti?
iti puṭṭhā ‘no’ti vadanti.
“taṃ kiṃ maññasi, poṭṭhapāda,
nanu evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti.
427.
“seyyathāpi, poṭṭhapāda, puriso cātumahāpathe nisseṇiṃ kareyya pāsādassa ārohaṇāya.
tamenaṃ evaṃ vadeyyuṃ:
‘ambho purisa, yassa tvaṃ pāsādassa ārohaṇāya nisseṇiṃ karosi,
jānāsi taṃ pāsādaṃ puratthimāya vā disāya dakkhiṇāya vā disāya pacchimāya vā disāya uttarāya vā disāya ucco vā nīco vā majjhimo vā’ti?
iti puṭṭho ‘no’ti vadeyya.
tamenaṃ evaṃ vadeyyuṃ:
‘ambho purisa, yaṃ tvaṃ na jānāsi na passasi, tassa tvaṃ pāsādassa ārohaṇāya nisseṇiṃ karosī’ti?
iti puṭṭho ‘āmā’ti vadeyya.
“taṃ kiṃ maññasi, poṭṭhapāda, nanu evaṃ sante tassa purisassa appāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tassa purisassa appāṭihīrakataṃ bhāsitaṃ sampajjatī”ti.

“evameva kho, poṭṭhapāda, ye te samaṇabrāhmaṇā evaṃvādino evaṃdiṭṭhino:
‘ekantasukhī attā hoti arogo paraṃ maraṇā’ti.
tyāhaṃ upasaṅkamitvā evaṃ vadāmi:
‘saccaṃ kira tumhe āyasmanto evaṃvādino evaṃdiṭṭhino:
“ekantasukhī attā hoti arogo paraṃ maraṇā’ti?
te ce me evaṃ puṭṭhā ‘āmā’ti paṭijānanti.
tyāhaṃ evaṃ vadāmi:
‘api pana tumhe āyasmanto ekantasukhaṃ lokaṃ jānaṃ passaṃ viharathā’ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto ekaṃ vā rattiṃ ekaṃ vā divasaṃ upaḍḍhaṃ vā rattiṃ upaḍḍhaṃ vā divasaṃ ekantasukhiṃ attānaṃ sañjānāthā’ti?
iti puṭṭhā ‘no’ti vadanti.
tyāhaṃ evaṃ vadāmi:
‘api pana tumhe āyasmanto jānātha
ayaṃ maggo ayaṃ paṭipadā ekantasukhassa lokassa sacchikiriyāyā’ti?
iti puṭṭhā ‘no’ti vadanti.
“tyāhaṃ evaṃ vadāmi:
‘api pana tumhe āyasmanto yā tā devatā ekantasukhaṃ lokaṃ upapannā’, tāsaṃ devatānaṃ bhāsamānānaṃ saddaṃ suṇātha:
“suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya;
mayampi hi, mārisā, evaṃpaṭipannā ekantasukhaṃ lokaṃ upapannā’ti?
iti puṭṭhā “no”ti vadanti.
“taṃ kiṃ maññasi, poṭṭhapāda,
nanu evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tesaṃ samaṇabrāhmaṇānaṃ appāṭihīrakataṃ bhāsitaṃ sampajjatī”ti.
428.
“tayo kho me, poṭṭhapāda, attapaṭilābhā - oḷāriko attapaṭilābho, manomayo attapaṭilābho, arūpo attapaṭilābho.
katamo ca, poṭṭhapāda, oḷāriko attapaṭilābho?
rūpī cātumahābhūtiko kabaḷīkārāhārabhakkho, ayaṃ oḷāriko attapaṭilābho.
katamo manomayo attapaṭilābho?
rūpī manomayo sabbaṅgapaccaṅgī ahīnindriyo, ayaṃ manomayo attapaṭilābho.
katamo arūpo attapaṭilābho?
arūpī saññāmayo, ayaṃ arūpo attapaṭilābho.
429.
“oḷārikassapi kho ahaṃ, poṭṭhapāda, attapaṭilābhassa pahānāya dhammaṃ desemi -
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathāti.

siyā kho pana te, poṭṭhapāda, evamassa -
saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
dukkho ca kho vihāroti,
na kho panetaṃ, poṭṭhapāda, evaṃ daṭṭhabbaṃ.

saṃkilesikā ceva dhammā pahīyissanti,
vodāniyā ca dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
pāmujjaṃ ceva bhavissati pīti ca passaddhi ca sati ca sampajaññañca sukho ca vihāro.
430.
“manomayassapi kho ahaṃ, poṭṭhapāda, attapaṭilābhassa pahānāya dhammaṃ desemi -
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathāti.

siyā kho pana te, poṭṭhapāda, evamassa:
‘saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
dukkho ca kho vihāro’ti,
na kho panetaṃ, poṭṭhapāda, evaṃ daṭṭhabbaṃ.

saṃkilesikā ceva dhammā pahīyissanti,
vodāniyā ca dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
pāmujjaṃ ceva bhavissati pīti ca passaddhi ca sati ca sampajaññañca sukho ca vihāro.
431.
“arūpassapi kho ahaṃ, poṭṭhapāda, attapaṭilābhassa pahānāya dhammaṃ desemi -
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathāti.

siyā kho pana te, poṭṭhapāda, evamassa:
‘saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
dukkho ca kho vihāro’ti,
na kho panetaṃ, poṭṭhapāda, evaṃ daṭṭhabbaṃ.

saṃkilesikā ceva dhammā pahīyissanti,
vodāniyā ca dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissati,
pāmujjaṃ ceva bhavissati pīti ca passaddhi ca sati ca sampajaññañca sukho ca vihāro.
432.
“pare ce, poṭṭhapāda, amhe evaṃ puccheyyuṃ:
‘katamo pana so, āvuso, oḷāriko attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti,

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, oḷāriko attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.
433.
“pare ce, poṭṭhapāda, amhe evaṃ puccheyyuṃ:
‘katamo pana so, āvuso, manomayo attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti?

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, manomayo attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.
434.
“pare ce, poṭṭhapāda, amhe evaṃ puccheyyuṃ:
‘katamo pana so, āvuso, arūpo attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti,

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, arūpo attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.

“taṃ kiṃ maññasi, poṭṭhapāda, nanu evaṃ sante sappāṭihīrakataṃ bhāsitaṃ sampajjatī”ti?
“addhā kho, bhante, evaṃ sante sappāṭihīrakataṃ bhāsitaṃ sampajjatī”ti.
435.
“seyyathāpi, poṭṭhapāda, puriso nisseṇiṃ kareyya pāsādassa ārohaṇāya tasseva pāsādassa heṭṭhā.
tamenaṃ evaṃ vadeyyuṃ:
‘ambho purisa, yassa tvaṃ pāsādassa ārohaṇāya nisseṇiṃ karosi,
jānāsi taṃ pāsādaṃ, puratthimāya vā disāya dakkhiṇāya vā disāya pacchimāya vā disāya uttarāya vā
disāya ucco vā nīco vā majjhimo vā’ti?
so evaṃ vadeyya:
‘ayaṃ vā so, āvuso, pāsādo, yassāhaṃ ārohaṇāya nisseṇiṃ karomi, tasseva pāsādassa heṭṭhā’ti.
“taṃ kiṃ maññasi, poṭṭhapāda, nanu evaṃ sante tassa purisassa sappāṭihīrakataṃ bhāsitaṃ sampajjatī”ti?
“addhā kho, bhante, evaṃ sante tassa purisassa sappāṭihīrakataṃ bhāsitaṃ sampajjatī”ti.
436.
“evameva kho, poṭṭhapāda, pare ce amhe evaṃ puccheyyuṃ:
‘katamo pana so, āvuso, oḷāriko attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti,

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, arūpo attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.
“taṃ kiṃ maññasi, poṭṭhapāda, nanu evaṃ sante sappāṭihīrakataṃ bhāsitaṃ sampajjatī”ti?
“addhā kho, bhante, evaṃ sante sappāṭihīrakataṃ bhāsitaṃ sampajjatī”ti.

‘katamo pana so, āvuso, manomayo attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti,

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, arūpo attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.
“taṃ kiṃ maññasi, poṭṭhapāda, nanu evaṃ sante sappāṭihīrakataṃ bhāsitaṃ sampajjatī”ti?
“addhā kho, bhante, evaṃ sante sappāṭihīrakataṃ bhāsitaṃ sampajjatī”ti.

‘katamo pana so, āvuso, arūpo attapaṭilābho, yassa tumhe pahānāya dhammaṃ desetha,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti,

tesaṃ mayaṃ evaṃ puṭṭhā evaṃ byākareyyāma:
‘ayaṃ vā so, āvuso, arūpo attapaṭilābho, yassa mayaṃ pahānāya dhammaṃ desema,
yathāpaṭipannānaṃ vo saṃkilesikā dhammā pahīyissanti,
vodāniyā dhammā abhivaḍḍhissanti,
paññāpāripūriṃ vepullattañca diṭṭheva dhamme sayaṃ abhiññā sacchikatvā upasampajja viharissathā’ti.
“taṃ kiṃ maññasi, poṭṭhapāda, nanu evaṃ sante sappāṭihīrakataṃ bhāsitaṃ sampajjatī”ti?
“addhā kho, bhante, evaṃ sante sappāṭihīrakataṃ bhāsitaṃ sampajjatī”ti.
437.
evaṃ vutte citto hatthisāriputto bhagavantaṃ etadavoca:
“yasmiṃ, bhante, samaye oḷāriko attapaṭilābho hoti,
moghassa tasmiṃ samaye manomayo attapaṭilābho hoti,
mogho arūpo attapaṭilābho hoti;
oḷāriko vāssa attapaṭilābho tasmiṃ samaye sacco hoti.
yasmiṃ, bhante, samaye manomayo attapaṭilābho hoti,
moghassa tasmiṃ samaye oḷāriko attapaṭilābho hoti,
mogho arūpo attapaṭilābho hoti;
manomayo vāssa attapaṭilābho tasmiṃ samaye sacco hoti.
yasmiṃ, bhante, samaye arūpo attapaṭilābho hoti,
moghassa tasmiṃ samaye oḷāriko attapaṭilābho hoti,
mogho manomayo attapaṭilābho hoti;
arūpo vāssa attapaṭilābho tasmiṃ samaye sacco hotī”ti.

“yasmiṃ, citta, samaye oḷāriko attapaṭilābho hoti,
neva tasmiṃ samaye manomayo attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati;
oḷāriko attapaṭilābhotveva tasmiṃ samaye saṅkhaṃ gacchati.
yasmiṃ, citta, samaye manomayo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati;
manomayo attapaṭilābhotveva tasmiṃ samaye saṅkhaṃ gacchati.
yasmiṃ, citta, samaye arūpo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na manomayo attapaṭilābhoti saṅkhaṃ gacchati;
arūpo attapaṭilābhoi tveva tasmiṃ samaye saṅkhaṃ gacchati.
438.
“sace taṃ, citta, evaṃ puccheyyuṃ:
‘ahosi tvaṃ atītamaddhānaṃ, na tvaṃ nāhosi;
bhavissasi tvaṃ anāgatamaddhānaṃ, na tvaṃ na bhavissasi;
atthi tvaṃ etarahi, na tvaṃ natthī’ti,
evaṃ puṭṭho tvaṃ, citta, kinti byākareyyāsī”ti?
“sace maṃ, bhante, evaṃ puccheyyuṃ:
‘ahosi tvaṃ atītamaddhānaṃ, na tvaṃ na ahosi;
bhavissasi tvaṃ anāgatamaddhānaṃ, na tvaṃ na bhavissasi;
atthi tvaṃ etarahi, na tvaṃ natthī’ti.
evaṃ puṭṭho ahaṃ, bhante, evaṃ byākareyyaṃ:
‘ahosāhaṃ atītamaddhānaṃ, nāhaṃ na ahosiṃ;
bhavissāmahaṃ anāgatamaddhānaṃ, nāhaṃ na bhavissāmi;
atthāhaṃ etarahi, nāhaṃ natthī’ti.
evaṃ puṭṭho ahaṃ, bhante, evaṃ byākareyyan”ti.

“sace pana taṃ, citta, evaṃ puccheyyuṃ:
‘yo te ahosi atīto attapaṭilābho,
sova te attapaṭilābho sacco,
mogho anāgato, mogho paccuppanno?
yo te bhavissati anāgato attapaṭilābho,
sova te attapaṭilābho sacco,
mogho atīto, mogho paccuppanno?
yo te etarahi paccuppanno attapaṭilābho,
sova te attapaṭilābho sacco,
mogho atīto, mogho anāgato’ti.
evaṃ puṭṭho tvaṃ, citta, kinti byākareyyāsī”ti?

“sace pana maṃ, bhante, evaṃ puccheyyuṃ:
‘yo te ahosi atīto attapaṭilābho,
sova te attapaṭilābho sacco,
mogho anāgato, mogho paccuppanno.
yo te bhavissati anāgato attapaṭilābho,
sova te attapaṭilābho sacco,
mogho atīto, mogho paccuppanno.
yo te etarahi paccuppanno attapaṭilābho,
sova te attapaṭilābho sacco,
mogho atīto, mogho anāgato’ti.

evaṃ puṭṭho ahaṃ, bhante, evaṃ byākareyyaṃ:
‘yo me ahosi atīto attapaṭilābho, sova me attapaṭilābho tasmiṃ samaye sacco ahosi,
mogho anāgato, mogho paccuppanno.
yo me bhavissati anāgato attapaṭilābho, sova me attapaṭilābho tasmiṃ samaye sacco bhavissati,
mogho atīto, mogho paccuppanno.
yo me etarahi paccuppanno attapaṭilābho, sova me attapaṭilābho sacco,
mogho atīto, mogho anāgato’ti.
evaṃ puṭṭho ahaṃ, bhante, evaṃ byākareyyan”ti.
439.
“evameva kho, citta, yasmiṃ samaye oḷāriko attapaṭilābho hoti,
neva tasmiṃ samaye manomayo attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati.
oḷāriko attapaṭilābho tveva tasmiṃ samaye saṅkhaṃ gacchati.
yasmiṃ, citta, samaye manomayo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati.
manomayo attapaṭilābho tveva tasmiṃ samaye saṅkhaṃ gacchati.
yasmiṃ, citta, samaye arūpo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na manomayo attapaṭilābhoti saṅkhaṃ gacchati;
arūpo attapaṭilābho tveva tasmiṃ samaye saṅkhaṃ gacchati.
440.
“seyyathāpi, citta,
gavā khīraṃ,
khīramhā dadhi,
dadhimhā navanītaṃ,
navanītamhā sappi,
sappimhā sappimaṇḍo.
yasmiṃ samaye khīraṃ hoti,
neva tasmiṃ samaye dadhīti saṅkhaṃ gacchati, na navanītanti saṅkhaṃ gacchati, na sappīti saṅkhaṃ gacchati, na sappimaṇḍoti saṅkhaṃ gacchati;
khīraṃ tveva tasmiṃ samaye saṅkhaṃ gacchati.
yasmiṃ samaye dadhi hoti,
neva tasmiṃ samaye khīranti saṅkhaṃ gacchati, na navanītanti saṅkhaṃ gacchati, na sappīti saṅkhaṃ gacchati, na sappimaṇḍoti saṅkhaṃ gacchati;
dadhi tveva tasmiṃ samaye saṅkhaṃ gacchati.
yasmiṃ samaye navanītaṃ hoti,
neva tasmiṃ samaye khīranti saṅkhaṃ gacchati, na dadhīti saṅkhaṃ gacchati, na sappīti saṅkhaṃ gacchati, na sappimaṇḍoti saṅkhaṃ gacchati;
navanītaṃ tveva tasmiṃ samaye saṅkhaṃ gacchati.
yasmiṃ samaye sappi hoti,
neva tasmiṃ samaye khīranti saṅkhaṃ gacchati, na dadhīti saṅkhaṃ gacchati, na navanītanti saṅkhaṃ gacchati, na sappimaṇḍoti saṅkhaṃ gacchati;
sappi tveva tasmiṃ samaye saṅkhaṃ gacchati.
yasmiṃ samaye sappimaṇḍo hoti,
neva tasmiṃ samaye khīranti saṅkhaṃ gacchati, na dadhīti saṅkhaṃ gacchati, na navanītanti saṅkhaṃ gacchati, na sappīti saṅkhaṃ gacchati;
sappimaṇḍo tveva tasmiṃ samaye saṅkhaṃ gacchati.

evameva kho, citta, yasmiṃ samaye oḷāriko attapaṭilābho hoti,
neva tasmiṃ samaye manomayo attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati.
oḷāriko attapaṭilābho tveva tasmiṃ samaye saṅkhaṃ gacchati.
yasmiṃ, citta, samaye manomayo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na arūpo attapaṭilābhoti saṅkhaṃ gacchati.
manomayo attapaṭilābho tveva tasmiṃ samaye saṅkhaṃ gacchati.
yasmiṃ, citta, samaye arūpo attapaṭilābho hoti,
neva tasmiṃ samaye oḷāriko attapaṭilābhoti saṅkhaṃ gacchati,
na manomayo attapaṭilābhoti saṅkhaṃ gacchati;
arūpo attapaṭilābho tveva tasmiṃ samaye saṅkhaṃ gacchati.

imā kho citta, lokasamaññā lokaniruttiyo lokavohārā lokapaññattiyo, yāhi tathāgato voharati aparāmasan”ti.
441.
evaṃ vutte, poṭṭhapādo paribbājako bhagavantaṃ etadavoca:
“abhikkantaṃ, bhante! abhikkantaṃ, bhante!
seyyathāpi, bhante, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya,
andhakāre vā telapajjotaṃ dhāreyya: ‘cakkhumanto rūpāni dakkhantī’ti.
evamevaṃ bhagavatā anekapariyāyena dhammo pakāsito.
esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañca.
upāsakaṃ maṃ bhagavā dhāretu ajjatagge pāṇupetaṃ saraṇaṃ gatan”ti.
442.
citto pana hatthisāriputto bhagavantaṃ etadavoca:
“abhikkantaṃ, bhante; abhikkantaṃ, bhante!
seyyathāpi, bhante, nikkujjitaṃ vā ukkujjeyya,
paṭicchannaṃ vā vivareyya, mūḷhassa vā maggaṃ ācikkheyya,
andhakāre vā telapajjotaṃ dhāreyya: ‘cakkhumanto rūpāni dakkhantī’ti.
evamevaṃ bhagavatā anekapariyāyena dhammo pakāsito.
esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañca.
labheyyāhaṃ, bhante, bhagavato santike pabbajjaṃ, labheyyaṃ upasampadan”ti.
443.
alattha kho citto hatthisāriputto bhagavato santike pabbajjaṃ, alattha upasampadaṃ.
acirūpasampanno kho panāyasmā citto hatthisāriputto eko vūpakaṭṭho appamatto ātāpī pahitatto viharanto na cirasseva -
yassatthāya kulaputtā sammadeva agārasmā anagāriyaṃ pabbajanti,
tadanuttaraṃ - brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi.
‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti - abbhaññāsi.
aññataro kho panāyasmā citto hatthisāriputto arahataṃ ahosīti.

poṭṭhapādasuttaṃ niṭṭhitaṃ navamaṃ.
