saṃyutta nikāya 1
8. chetvāvagga
77. issariyasutta
“kiṃsu issariyaṃ loke,
kiṃsu bhaṇḍānamuttamaṃ;
kiṃsu satthamalaṃ loke,
kiṃsu lokasmimabbudaṃ.
kiṃsu harantaṃ vārenti,
haranto pana ko piyo;
kiṃsu punappunāyantaṃ,
abhinandanti paṇḍitā”ti.
“vaso issariyaṃ loke,
itthī bhaṇḍānamuttamaṃ;
kodho satthamalaṃ loke,
corā lokasmimabbudā.
coraṃ harantaṃ vārenti,
haranto samaṇo piyo;
samaṇaṃ punappunāyantaṃ,
abhinandanti paṇḍitā”ti.
