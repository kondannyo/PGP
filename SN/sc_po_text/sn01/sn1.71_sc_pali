saṃyutta nikāya 1
8. chetvāvagga
71. chetvāsutta
sāvatthinidānaṃ.
ekamantaṃ ṭhitā kho sā devatā bhagavantaṃ gāthāya ajjhabhāsi:
“kiṃsu chetvā sukhaṃ seti,
kiṃsu chetvā na socati;
kissassu ekadhammassa,
vadhaṃ rocesi gotamā”ti.
“kodhaṃ chetvā sukhaṃ seti,
kodhaṃ chetvā na socati;
kodhassa visamūlassa,
madhuraggassa devate;
vadhaṃ ariyā pasaṃsanti,
tañhi chetvā na socatī”ti.
