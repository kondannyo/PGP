saṃyutta nikāya 45
2. vihāravagga
13. sekkhasutta
sāvatthinidānaṃ.
atha kho aññataro bhikkhu yena bhagavā tenupasaṅkami … pe … ekamantaṃ nisinno kho so bhikkhu bhagavantaṃ etadavoca:
“‘sekkho, sekkho’ti, bhante, vuccati.
kittāvatā nu kho, bhante, sekkho hotī”ti?
“idha, bhikkhu, sekkhāya sammādiṭṭhiyā samannāgato hoti … pe … sekkhena sammāsamādhinā samannāgato hoti.
ettāvatā kho, bhikkhu, sekkho hotī”ti.
tatiyaṃ.
