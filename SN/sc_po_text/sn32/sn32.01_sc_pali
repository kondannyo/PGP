saṃyutta nikāya 32
1. valāhakavagga
1. suddhikasutta
sāvatthinidānaṃ.
“valāhakakāyike vo, bhikkhave, deve desessāmi.
taṃ suṇātha.
katame ca, bhikkhave, valāhakakāyikā devā?
santi, bhikkhave, sītavalāhakā devā;
santi uṇhavalāhakā devā;
santi abbhavalāhakā devā;
santi vātavalāhakā devā;
santi vassavalāhakā devā—
ime vuccanti, bhikkhave, ‘valāhakakāyikā devā’”ti.
paṭhamaṃ.
