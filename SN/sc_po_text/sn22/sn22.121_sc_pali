saṃyutta nikāya 22
12. dhammakathikavagga
121. upādāniyasutta
sāvatthinidānaṃ.
“upādāniye ca, bhikkhave, dhamme desessāmi upādānañca.
taṃ suṇātha.
katame ca, bhikkhave, upādāniyā dhammā, katamaṃ upādānaṃ?
rūpaṃ, bhikkhave, upādāniyo dhammo,
yo tattha chandarāgo, taṃ tattha upādānaṃ.
vedanā … pe …
saññā …
saṅkhārā …
viññāṇaṃ upādāniyo dhammo;
yo tattha chandarāgo, taṃ tattha upādānaṃ.
ime vuccanti, bhikkhave, upādāniyā dhammā, idaṃ upādānan”ti.
navamaṃ.
