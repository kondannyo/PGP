majjhima nikāya 47
vīmaṃsakasutta

evaṃ me sutaṃ—
ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.
tatra kho bhagavā bhikkhū āmantesi:
“bhikkhavo”ti.
“bhadante”ti te bhikkhū bhagavato paccassosuṃ.
bhagavā etadavoca:

“vīmaṃsakena, bhikkhave, bhikkhunā parassa cetopariyāyaṃ ajānantena tathāgate samannesanā kātabbā ‘sammāsambuddho vā no vā’ iti viññāṇāyā”ti.

“bhagavaṃmūlakā no, bhante, dhammā, bhagavaṃnettikā bhagavaṃpaṭisaraṇā; sādhu vata, bhante, bhagavantaṃyeva paṭibhātu etassa bhāsitassa attho; bhagavato sutvā bhikkhū dhāressantī”ti.
“tena hi, bhikkhave, suṇātha, sādhukaṃ manasi karotha, bhāsissāmī”ti.
“evaṃ, bhante”ti kho te bhikkhū bhagavato paccassosuṃ.
bhagavā etadavoca:

“vīmaṃsakena, bhikkhave, bhikkhunā parassa cetopariyāyaṃ ajānantena dvīsu dhammesu tathāgato samannesitabbo cakkhusotaviññeyyesu dhammesu:
‘ye saṅkiliṭṭhā cakkhusotaviññeyyā dhammā, saṃvijjanti vā te tathāgatassa no vā’ti?
tamenaṃ samannesamāno evaṃ jānāti:
‘ye saṅkiliṭṭhā cakkhusotaviññeyyā dhammā, na te tathāgatassa saṃvijjantī’ti. (1)

yato naṃ samannesamāno evaṃ jānāti:
‘ye saṅkiliṭṭhā cakkhusotaviññeyyā dhammā, na te tathāgatassa saṃvijjantī’ti, tato naṃ uttariṃ samannesati:
‘ye vītimissā cakkhusotaviññeyyā dhammā, saṃvijjanti vā te tathāgatassa no vā’ti?
tamenaṃ samannesamāno evaṃ jānāti:
‘ye vītimissā cakkhusotaviññeyyā dhammā, na te tathāgatassa saṃvijjantī’ti. (2)

yato naṃ samannesamāno evaṃ jānāti:
‘ye vītimissā cakkhusotaviññeyyā dhammā, na te tathāgatassa saṃvijjantī’ti, tato naṃ uttariṃ samannesati:
‘ye vodātā cakkhusotaviññeyyā dhammā, saṃvijjanti vā te tathāgatassa no vā’ti?
tamenaṃ samannesamāno evaṃ jānāti:
‘ye vodātā cakkhusotaviññeyyā dhammā, saṃvijjanti te tathāgatassā’ti. (3)

yato naṃ samannesamāno evaṃ jānāti:
‘ye vodātā cakkhusotaviññeyyā dhammā, saṃvijjanti te tathāgatassā’ti, tato naṃ uttariṃ samannesati:
‘dīgharattaṃ samāpanno ayamāyasmā imaṃ kusalaṃ dhammaṃ, udāhu ittarasamāpanno’ti?
tamenaṃ samannesamāno evaṃ jānāti:
‘dīgharattaṃ samāpanno ayamāyasmā imaṃ kusalaṃ dhammaṃ, nāyamāyasmā ittarasamāpanno’ti. (4)

yato naṃ samannesamāno evaṃ jānāti:
‘dīgharattaṃ samāpanno ayamāyasmā imaṃ kusalaṃ dhammaṃ, nāyamāyasmā ittarasamāpanno’ti, tato naṃ uttariṃ samannesati:
‘ñattajjhāpanno ayamāyasmā bhikkhu yasappatto, saṃvijjantassa idhekacce ādīnavā’ti?
na tāva, bhikkhave, bhikkhuno idhekacce ādīnavā saṃvijjanti yāva na ñattajjhāpanno hoti yasappatto.
yato ca kho, bhikkhave, bhikkhu ñattajjhāpanno hoti yasappatto, athassa idhekacce ādīnavā saṃvijjanti.
tamenaṃ samannesamāno evaṃ jānāti:
‘ñattajjhāpanno ayamāyasmā bhikkhu yasappatto, nāssa idhekacce ādīnavā saṃvijjantī’ti. (5)

yato naṃ samannesamāno evaṃ jānāti:
‘ñattajjhāpanno ayamāyasmā bhikkhu yasappatto, nāssa idhekacce ādīnavā saṃvijjantī’ti, tato naṃ uttariṃ samannesati:
‘abhayūparato ayamāyasmā, nāyamāyasmā bhayūparato;
vītarāgattā kāme na sevati khayā rāgassā’ti?
tamenaṃ samannesamāno evaṃ jānāti:
‘abhayūparato ayamāyasmā, nāyamāyasmā bhayūparato;
vītarāgattā kāme na sevati khayā rāgassā’ti. (6)

tañce, bhikkhave, bhikkhuṃ pare evaṃ puccheyyuṃ:
‘ke panāyasmato ākārā, ke anvayā, yenāyasmā evaṃ vadesi—
abhayūparato ayamāyasmā, nāyamāyasmā bhayūparato;
vītarāgattā kāme na sevati khayā rāgassā’ti.
sammā byākaramāno, bhikkhave, bhikkhu evaṃ byākareyya:
# NOTE: BB and Horner follow comm in rendering sugata/duggata as “well behaved”. But it is not clear that it can have this sense, I cannot find any other source. Normally they mean “in a sorry state or good state”, “poor and prosperous”, eg SN 15.11, Thig 5.12, AN 5.200, DN 33. Now, out current sentence starts with “whether in a Sangha or alone”. So whoever this is talking about, it cannot refer to “practice” in the strict sense, as it must include local villagers. Of course it can still refer to general behavior. But I see no reason to depart from the normal sense. MA 186 just has a regular term for sugata here (善逝) so that is no help.
‘tathā hi pana ayamāyasmā saṅghe vā viharanto eko vā viharanto, ye ca tattha sugatā ye ca tattha duggatā, ye ca tattha gaṇamanusāsanti, ye ca idhekacce āmisesu sandissanti, ye ca idhekacce āmisena anupalittā, nāyamāyasmā taṃ tena avajānāti.
sammukhā kho pana metaṃ bhagavato sutaṃ sammukhā paṭiggahitaṃ—
# NOTE: https://discourse.suttacentral.net/t/on-fearlessness-and-abstention/4062
abhayūparatohamasmi, nāhamasmi bhayūparato, vītarāgattā kāme na sevāmi khayā rāgassā’ti.

tatra, bhikkhave, tathāgatova uttariṃ paṭipucchitabbo:
‘ye saṅkiliṭṭhā cakkhusotaviññeyyā dhammā, saṃvijjanti vā te tathāgatassa no vā’ti?
byākaramāno, bhikkhave, tathāgato evaṃ byākareyya:
‘ye saṅkiliṭṭhā cakkhusotaviññeyyā dhammā, na te tathāgatassa saṃvijjantī’ti. (1)

‘ye vītimissā cakkhusotaviññeyyā dhammā, saṃvijjanti vā te tathāgatassa no vā’ti?
byākaramāno, bhikkhave, tathāgato evaṃ byākareyya:
‘ye vītimissā cakkhusotaviññeyyā dhammā, na te tathāgatassa saṃvijjantī’ti. (2)

‘ye vodātā cakkhusotaviññeyyā dhammā, saṃvijjanti vā te tathāgatassa no vā’ti?
byākaramāno, bhikkhave, tathāgato evaṃ byākareyya:
‘ye vodātā cakkhusotaviññeyyā dhammā, saṃvijjanti te tathāgatassa;
etaṃ pathohamasmi, etaṃ gocaro, no ca tena tammayo’ti. (3)

evaṃvādiṃ kho, bhikkhave, satthāraṃ arahati sāvako upasaṅkamituṃ dhammassavanāya.
# NOTE: Cp. AN 5.180
tassa satthā dhammaṃ deseti uttaruttariṃ paṇītapaṇītaṃ kaṇhasukkasappaṭibhāgaṃ.
yathā yathā kho, bhikkhave, bhikkhuno satthā dhammaṃ deseti uttaruttariṃ paṇītapaṇītaṃ kaṇhasukkasappaṭibhāgaṃ tathā tathā so tasmiṃ dhamme abhiññāya idhekaccaṃ dhammaṃ dhammesu niṭṭhaṃ gacchati, satthari pasīdati:
‘sammāsambuddho bhagavā, svākkhāto bhagavatā dhammo, suppaṭipanno saṅgho’ti.

tañce, bhikkhave, bhikkhuṃ pare evaṃ puccheyyuṃ:
‘ke panāyasmato ākārā, ke anvayā, yenāyasmā evaṃ vadesi—
sammāsambuddho bhagavā, svākkhāto bhagavatā dhammo, suppaṭipanno saṅgho’ti?
sammā byākaramāno, bhikkhave, bhikkhu evaṃ byākareyya:
‘idhāhaṃ, āvuso, yena bhagavā tenupasaṅkamiṃ dhammassavanāya.
tassa me bhagavā dhammaṃ deseti uttaruttariṃ paṇītapaṇītaṃ kaṇhasukkasappaṭibhāgaṃ.
yathā yathā me, āvuso, bhagavā dhammaṃ deseti uttaruttariṃ paṇītapaṇītaṃ kaṇhasukkasappaṭibhāgaṃ tathā tathāhaṃ tasmiṃ dhamme abhiññāya idhekaccaṃ dhammaṃ dhammesu niṭṭhamagamaṃ, satthari pasīdiṃ—
sammāsambuddho bhagavā, svākkhāto bhagavatā, dhammo, suppaṭipanno saṅgho’ti.
# NOTE: BB uses “reason” for akara in both its occurrences here. But imehi ākārehi imehi padehi imehi byañjanehi is a stock phrase, which in AN he renders “in this way, in these terms and phrases”.

yassa kassaci, bhikkhave, imehi ākārehi imehi padehi imehi byañjanehi tathāgate saddhā niviṭṭhā hoti mūlajātā patiṭṭhitā, ayaṃ vuccati, bhikkhave, ākāravatī saddhā dassanamūlikā, daḷhā;
# NOTE: The two parallels for this passage, at SN 48.42, and DN 27, both lack ayaṃ vuccati, bhikkhave, ākāravatī saddhā dassanamūlikā. Thus dalha is connected with asamhariya, contra MS text and BB’s translation, which makes better sense anyway.
asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ.
evaṃ kho, bhikkhave, tathāgate dhammasamannesanā hoti.
# NOTE: The phrasing of these last lines are odd, and no translation I have consulted accounts for the pana. I think the sense is that, while one should do an investigation as described in the sutta, the real test is the test of Dhamma, which the Buddha has already proven himself against.
evañca pana tathāgato dhammatāsusamanniṭṭho hotī”ti.
idamavoca bhagavā.
attamanā te bhikkhū bhagavato bhāsitaṃ abhinandunti.
vīmaṃsakasuttaṃ niṭṭhitaṃ sattamaṃ.
